## 〔原文〕

**凡药酸属木入肝，苦属火入心，甘属土入脾，辛属金入肺，咸属水入肾，此五味<sup>(1)</sup>之义也。**

**凡药青属木入肝，赤属火入心，黄属土入脾，白属金入肺，黑属水入肾，此五色<sup>(2)</sup>之义也。**

**凡药酸者能涩能收，苦者能泻能燥能坚<sup>(3)</sup>，甘者能补能和能缓，辛者能散能润能横行<sup>(4)</sup>,咸者能下<sup>(5)</sup>能软坚，淡者能利窍<sup>(6)</sup>，能渗泄<sup>(7)</sup>，此五味之用也。**

**凡药寒热温凉，气也；酸苦甘辛咸，味也。气为阳，味为阴。气厚者阳中之阳，薄者阳中之阴：味厚者阴中之阴，薄者阴中之阳。气薄则发泄，<small>表散</small>。厚则发热，<small>温燥</small>。味厚则泄，<small>降泻</small>。薄则通，<small>利窍渗湿</small>。辛甘发散为阳，酸苦涌<sup>(8)</sup>泄为阴，咸味涌泄为阴，淡味渗泄为阳，轻清升浮为阳，重浊沉降为阴。阳气出上窍<sup>(9)</sup>，阴味出下窍<sup>(10)</sup>。清阳发腠理<sup>(11)</sup>，浊阴走五脏；清阳实四肢，浊阴归六腑。此阴阳之义也。**

**凡药轻虚者浮而升，重实者沉而降；味薄者升而生，<small>象春</small>。气薄者降而收，<small>象秋</small>。气厚者浮而长，<small>象夏</small>，味厚者沉而藏，<small>象冬</small>。味平者化而成，<small>象土</small>。气厚味薄者浮而升，味厚气薄者沉而降，气味具厚者能浮能沉，气味俱薄者可升可降。酸咸无升，辛甘无降，寒无浮，热无沉，此升降浮沉之义也。<small>李时珍曰：升者引之以咸寒，则沉而直达下焦，沉者引之以酒，则浮而上至巅顶。一物之中，有根升梢降，生升熟降者是升降在物亦在人也</small>。凡药根之在土中者，半身以上则上升，半身以下则下降，<small>以升苗者为根，以入土者为梢，上焦用根，下焦用梢，半身以上用头，中焦用梢，半身以下用梢。·虽一药而根梢各别，用之而差，服亦罔效</small>。·药之为枝者达四肢，为皮者达皮肤，为心为干者内行脏腑；质之轻者上入心肺，重者下入肝肾；中空者发表，内实者攻里；枯燥者入气分，润泽者入血分。此上下内外，各以其类相从也。**

**凡药色青、味酸、气燥、性属木者，皆入足厥阴肝、足少阳胆经;<small>肝与胆相表里，胆为甲木，肝为乙木</small>。色赤、味苦、气焦、性属火者，皆入手少阴心、手太阳小肠经；<small>心与小肠相表里，小肠为丙火，心为丁火</small>。色黄、味甘、气香、性属土者，皆入足太阴脾、足阳明胃经；<small>脾与胃相表里，胃为戊土，脾为己土</small>。色白、味辛、气腥、性属金者，皆入手太阴肺、手阳明大肠经；<small>肺与大肠相表里，大肠为庚金，肺为辛金．</small>色黑、味咸、气腐、性属水者，皆入足少阴肾、足太阳膀胱经。<small>肾与膀胱相表里，膀胱为壬水，肾为癸水。凡一脏配一腑。腑皆属阳，故为甲丙戊庚壬；脏皆阴，故为乙丁己辛癸也。</small>十二经中，惟手厥阴心包、手少阳三焦经无所主，其经通于足厥阴、少阳，厥阴主血，诸药入肝经血分者，并入心包：少阳主气，诸药入胆经气分者，并入三焦;命门相火，散行于胆、三焦、心包络，故入命门者，并入三焦。此诸药入诸经之部分也。药有相须者，同类而不可离也；<small>如黄柏、知母，破故纸、胡桃之类。</small>相使者，我之佐使也：相恶者，夺我之能也：相畏者，受彼之制也；相反者，两不相合也：相杀者，制彼之毒也。此异同之义也。肝苦急，<small>血燥苦急</small>，急食甘以缓之；肝欲散，<small>木喜条达</small>．急食辛以散之，以辛补之，以酸泻之。<small>以散为补，以敛为泻。</small>心苦缓，<small>缓则散逸</small>。急食酸以收之；心欲软，急食咸以软之，以咸补之，<small>按水能克火，然心以下交于肾为补，取既济之义。</small>以甘泻之。·脾苦湿，急食苦以燥之；脾欲缓，<small>舒和</small>。急食甘以缓之，以甘补之，以苦泻之。肺苦气上逆，<small>火旺克金</small>，急食苦以泻之；肺欲收，急食酸以收之，以酸补之，以辛泄之。肾苦燥，急食辛以润之；肾欲坚，<small>坚固无狂荡之患</small>，急食苦以坚之，以苦补之，以咸泻之。此五脏补泻之义也。**

**风淫<sup>(12)</sup>于内，治以辛凉，佐以苦甘，以甘缓之，以辛散之。<small>风属木，辛属金，金能胜木，故治以辛凉·过辛恐伤真气，故佐以苦甘。苦胜辛，甘益气也。木性急，故以甘缓之，木喜条达，故以辛散之。</small>热淫于内，治以咸寒，佐以甘苦，以酸收之，以苦发之。<small>水胜火，故治以咸寒,甘胜寒。佐之所以防其过。必甘苦者，防寒之过，而又以泻热气作实也。热淫故以酸收之，热结故以苦发之。</small>湿淫于内，治以苦热，佐以酸淡，以苦燥之，以淡泄之。<small>湿为土气，苦热皆能燥湿。淡能利窍渗湿，用酸者木能制土也。</small>火淫于内，治以咸冷，佐以苦辛，以酸收之，以苦发之。<small>相火畏火也，故治以咸冷。辛能湿润，酸能收敛，苦能泄热，或从其性而升发之也。</small>燥淫于内，治以苦温，佐以甘辛，以苦下之。<small>燥属金，苦属火，火能胜金，故治以苦。甘能缓，辛能润，苦能下，故以为佐也·</small>寒淫于内，治以甘热，佐以苦辛，以咸泻之，以辛润之，以苦坚之。<small>土能制水，热能胜寒，故治以甘热，苦而辛，亦热品也。伤寒内热者，以咸泻之。内燥者，以辛润之，苦能泻热而坚肾，泻中有补也</small>此六淫主治，各有所宜，故药性宜明，而施用贵审也。**

**人之五脏应五行，金木水火土，子母相生。经曰：虚则补其母，实则泻其子。又曰：子能令母实。如肾为肝母，心为肝子，故入肝者，并入肾与心；肝为心母，脾为心子，故入心者，并入肝与脾；心为脾母，肺为脾子，故入脾者，并入心与肺；脾为肺母，肾为肺子，故入肺者，并入脾与肾：肺为肾母，肝为肾子，故入肾者，并入肺与肝，此五行相生，子母相应之义也·**

**酸伤筋，<small>敛则筋缩</small>。辛胜酸，苦伤气，<small>苦能泻气</small>·咸胜苦：甘伤肉，酸胜甘；辛伤皮毛，<small>疏散腠理</small>。苦胜辛，咸伤血，<small>咸能渗泄</small>。甘胜咸。此五行相克之义也。**

**酸走筋，筋病毋多食酸，筋得酸则拘挛<sup>(13)</sup>、收引<sup>(14)</sup>益甚也。苦走骨，骨病毋多食苦，骨得苦则阴益甚，重而难举也·甘走肉，肉病毋多食甘，肉得甘则壅气、胪肿<sup>(15)</sup>益甚也。辛走气，气病毋多食辛，气得辛则散而益虚也。咸走血，血病毋多食咸，血得咸则凝涩而口渴也。<small>咸能渗泄津液</small>。此五病之所禁也。**

**多食咸，则脉凝泣，<small>涩</small>。而变色；<small>脉即血也，心合脉，水克火</small>。多食苦，则皮槁而毛拔；<small>肺合皮毛，火克金</small>。多食辛，则筋急而爪枯；<small>肝合筋，爪者筋之余，为金克木、按肝喜散，故辛能补肝，唯多则为害</small>。多食酸，则肉胝皱<sup>(16)</sup>而唇揭<sup>(17)</sup>。<small>脾合肉，其华在唇，木克土。胝音支，皮厚也</small>。·多食甘，则骨痛而发落。<small>肾合骨，其华在发，土克水。</small>此五味之所伤也。药之为物，各有形性气质，其入诸经，有因形相类者，<small>如连翘似心而入心，荔枝核似睾丸而入肾之类</small>。有因性相从者，<small>如属木者入肝，属水者入肾，润者走血分，燥者入气分。本天者亲上，本地者亲下之类。</small>有因气相求者，<small>如气香人脾，气焦入心之类</small>。有因质相同。<small>如药之头入头，干入身，枝入肢，皮行皮，又如红花、苏木汁似血而入血之类</small>。自然之理，可以意得也。**

**药有以形名者，人参、狗脊之类是也；有以色名者，黄连、黑参之类是也：有以气名者，稀签，香薷之类是也；有以味名者，甘草、苦参之类是也；有以质名者，石膏、石脂、归身、归尾之类是也；有以时名者，夏枯、款冬之类是也；有以能名者，何首马、骨碎补之类是也。**

**凡药火制四，煅、煨、炙、炒是也：水制三，浸、泡、洗也；水火共制二，蒸、煮也。酒制升提，姜制温散，入盐走肾而软坚，用醋注肝而收敛，童便制，除劣性而降下，米泔制，去燥性而和中，乳制润枯生血，蜜制甘缓益元<sup>(18)</sup>，陈壁土制，借土气以补中州<sup>(19)</sup>，面裹曲制，抑酷性勿伤上膈，黑豆、甘草汤渍<sup>(20)</sup>，并解毒致令平和：羊酥、猪脂涂烧，咸渗骨容易脆断·去穰者免胀，去心者除烦，此制治各有所宜也。**

**一药之为用，或地道不真，则美恶迥别。或市肆饰伪<sup>(21)</sup>，则气味全乖<sup>(22)</sup>；或收采非时，则良楛<sup>(23)</sup>异质；或头尾误用，则呼应不灵；或制治不精，则功力大减。用者不察，顾归于药之罔功。譬之兵不精练，思以荡寇克敌，适以覆众舆尸也。治疗之家，其可忽诸。**

**《千金》云：凡药须治择熬泡毕，然后秤用，不得生秤，滋润药先皆增分两，燥乃秤之。**