### 杏仁

**〔原文〕辛苦甘温而利。泻肺解肌**，能发汗。**除风散寒，降气行痰，润燥消积**。索面豆粉，近之则烂。 **通大肠气秘，治时行头痛，上焦风燥，咳逆上行**， 杏仁炒研，蜜合为丸含咽。**烦热喘促。有小毒，能杀虫治疮，制狗毒，**可毒狗，消狗肉积。**锡毒。肺虚而咳者禁用**。李东垣曰：杏仁下喘治气，桃仁疗狂治血，俱治大便秘，当分气血：昼便难属阳气，夜便难属阴血。妇人便秘，不可过泄。脉浮属气，用杏仁、陈皮；脉沉属血，用桃仁、陈皮。肺与大肠相表里，贲门上主往来，魄门下主收闭，为气之通道，故并用陈皮佐之。贲门，胃之上口。魄门，即肛门。杏仁、紫菀，并能解肺郁、利小便。**去皮尖炒研，发散连皮尖研。双仁者杀人。得火良。恶黄芪、黄芩、葛根**。
