# 七 救五脏诸劳损病方

陶云：经方有救诸劳损病方，亦有五首，然综观其要义，盖不外虚候方加减而已，录出以备修真之辅，拯人之危也。然其方意深妙，非俗浅所识。缘诸损候，藏气互乘，虚实杂错，药味寒热并行，补泻相参，先圣遗奥，出人意表。汉晋以还，诸名医辈，张机、卫汜[汛]、华元化、吴普、皇甫玄晏、支法师、葛稚川、范将军等，皆当代名贤，咸师式此《汤液经法》，愍救疾苦，造福含灵。其间增减，虽各擅其异，或致新效，似乱旧经，而其旨趣，仍方圆之于规矩也。

## 养生补肝汤

治肝虚，筋极，腹中坚澼，大便閟塞方：

蜀椒（汗，一升）　桂心（三两）　韭叶（切，一把）　芍药（三两）　芒硝（半斤）　胡麻油（一升）

上六味，以水五升，先煮椒、桂、韭叶、芍药，取得三升，去滓。纳芒硝于内，待消已，即停火。将麻油倾入，乘热，急以桑枝三枚，各长尺许，不住手搅，令与药和合为度，共得三升，温分三服，一日尽之。

## 调中补心汤

治心劳，脉极，心中烦悸，神识慌惚方：

旋覆花（一升，一方作牡丹皮四两）　栗子（打去壳，十二枚）　葱叶（十四茎）　豉（半斤，一方作山萸肉）　栀子（十四枚，打）　人参（三两，切）

上方六味，以清酒四升，水六升，煮取三升，温分三服，日三。

## 建中补脾汤

治脾虚，肉极，羸瘦如柴，腹中拘急，四肢无力方：

甘草（炙，二两）　大枣（十二枚，去核[掰]）　生姜（三两，切）　黄饴（一升）　桂枝（二两）　芍药（六两）

上六味，以水七升，煮取三升，去滓，内饴，更上火，令消已，温服一升，日尽之。

## 宁气补肺汤

治肺虚，气极，烦热，汗出，口舌渴燥方：

麦门冬（二升）　五味子（一升）　白酨浆（五升）　芥子（半升）　旋覆花（一两）　竹叶（三把）

上六味，但以白酨浆共煮，取得三升，温分三服，日尽之。⑥

白酨浆：“酨”，又称为“酢”，即“醋”，是汉代以前的名称。《周礼?天官?酒正》“浆”字下汉郑玄注：“今之酨浆也。”唐贾公彦疏：“汉时名为酨浆”。南北朗时已通名为醋。白酨浆即白醋。

## 固元补肾汤

治肾虚，精极，遗精，失溺，气乏无力，不可动转，唾血、咯血方：

地黄（切）　王瓜根（切，各三两）　苦酒（一升）　甘草（炙）　薤白（四两）　干姜（二两，切）

上方六味，以苦酒合井泉水五升煮之，取得三升，每服一升，一日尽之。⑦

苦酒：醋的古俗称。

陶云：经云：毒药攻邪，五菜为充，五果为助，五谷为养，五畜为益，尔乃大汤之设。今所录者，皆小汤耳。若欲作大汤者，补肝汤内加羊肝，补心加鸡心，补脾加牛肉，补肺加犬肺，补肾加猪肾，各一具，即成也。

陶隐居云：依《神农本经》及《桐君采药录》，上中下三品之药，凡三百六十五味，以应周天之度，四时八节之气。商有圣相伊尹，撰《汤液经法》三卷，为方亦三百六十首：上品上药，为服食补益方者，百二十首；中品中药，为疗疾祛邪之方，亦百二十首；下品毒药，为杀虫辟邪痈疽等方，亦百二十首。凡共三百六十首也。实万代医家之规范，苍生护命之大宝也。今检录常情需用者六十首，备山中预防灾疾之用耳。检用诸药之要者，可默契经方之旨焉。

经云：在天成象，在地成形，天有五气，化生五味，五味之变，不可胜数。今者约列二十五种，以明五行互含之迹，以明五味变化之用，如左：

味辛皆属木，桂为之主，椒为火，姜为土，细辛为金，附子为水。

味咸皆属火，旋覆[花]为之主，大黄为木，泽泻为土，厚朴为金，硝石为水。

味甘皆属土，人参为之主，甘草为木，大枣为火，麦冬为金，茯苓为水。

味酸皆属金，五味[子]为之主，枳实为木，豉为火，芍药为土，薯蓣为水。

味苦皆属水，地黄为之主，黄芩为木，黄连为火，白术为土，竹叶为金。

此二十五味，为诸药之精，多疗诸五脏六腑内损诸病，学者当深契焉。

经云：主于补泻者为君，数量同于君而非主故为臣，从于佐监者为佐使。

陶隐居曰：此图乃《汤液经法》尽要之妙，学者能谙于此，医道毕矣。



![](img/fxj01-07/fxj.gif)