# 热病脉证并治第八&



热之为病，有外至，有内生。外至可移，内有定处，不循经序，舍于所合，与温相似，根本异源，传经化热，伏气变温，医多不晓，认为一体，如此杀人，莫可穷极。为子条记，传与后贤。

热病，面赤，口烂，心中痛，欲呕，脉洪而数，此热邪干心也，黄连黄芩泻心汤主之。

## 黄连黄芩泻心汤方

黄连三两　黄芩二两

右二味，以水二升，煮取一升，分温再服。

热病，身热，左胁痛，甚则狂言乱语，脉弦而数，此热邪乘肝也，黄连黄芩半夏猪胆汁汤主之。

## 黄连黄芩半夏猪胆汁汤方

黄连二两　黄芩三两　半夏一升　猪胆大者一枚（取汁）

右四味，以水六升，先煮三味，取三升，去滓，纳胆汁和合，令相得，分温再服。

热病，腹中痛，不可按，不能俯仰，大便难，脉数而大，此热邪乘脾也，大黄厚朴甘草汤主之。

## 大黄厚朴甘草汤方

大黄四两　厚朴六两　甘草三两

右三味，以水五升，煮取二升，服一升，得大便利，勿再服。

热病，口渴，喘，嗽，痛引胸中，不得太息，脉短而数，此热邪乘肺也，黄连石膏半夏甘草汤主之。

## 黄连石膏半夏甘草汤方

黄连一两　石膏一斤碎（棉裹）　半夏半升（洗）　甘草三两

右四味，以水六升，煮取三升，去滓，温服一升，日三服。

热病，咽中干，腰痛，足热，脉沉而数，此热邪移肾也，地黄黄柏黄连半夏汤主之。

## 地黄黄柏黄连半夏汤方

地黄半斤　黄柏六两　黄连三两　半夏一升（洗）

右四味，以水八升，煮取三升，去滓，温服一升，日三服。