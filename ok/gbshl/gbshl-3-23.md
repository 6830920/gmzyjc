# 辨百合狐惑阴阳毒病脉证并治



百合病者，百脉一宗，悉致其病也，意欲食，复不能食，常默默，欲卧不能卧，欲行不能行，饮食或有美时，或有不欲闻食臭时，如寒无寒，如热无热，口苦，小便赤，诸药不能治，得药则剧吐利，如有神灵者，身形如和，其脉微数，每溺时头痛者，六十日乃愈。若溺时头不痛，淅淅然者，四十日愈。若溺时快然，但头眩者，二十日愈。其证或未病而预见，或病四五日始见，或病至二十日，或一月后见者；各随其证，依法治之。

百合病，见于发汗之后者，百合知母汤主之。

## 百合知母汤方

百合七枚　知母三两

右二味，先以水洗百合，渍一宿，当白沫出，去其水，另以泉水二升，煮取一升，去滓，别以泉水二升，煮知母取一升，去滓，后合煎取一升五合，分温再服。

百合病，见于下之后者，百合滑石代赭汤主之。

## 百合滑石代赭汤方

百合七枚　滑石三两　代赭石如弹丸大（碎棉裹）

右三味，以水先洗，煮百合如前法，别以泉水二升，煮二味，取一升，去滓，合和，重煎，取一升五合，分温再服。

百合病，见于吐之后者，百合鸡子黄汤主之。

## 百合鸡子黄汤方

百合七枚　鸡子黄一枚

右二味，先洗煮百合如前法，去滓，纳鸡子黄，搅匀，顿服之。

百合病，不经发汗、吐下，病形如初者，百合地黄汤主之。

## 百合地黄汤方

百合七枚　地黄汁一升

右二味，先洗煮百合如上法，去滓，纳地黄汁，煎取一升五合，分温再服，中病勿更服，大便当如漆。

百合病，一月不解，变成渴者，百合洗方主之；不差，栝蒌牡蛎散主之。

## 百合洗方

百合一升

右一味，以水一斗，渍之一宿，以洗身，洗已，食煮饼，勿以盐豉也。

## 栝蒌牡蛎散方

栝蒌根　牡蛎（熬）各等分

右二味，捣为散，白饮和服方寸匙，日三服。

百合病，变发热者，百合滑石散主之。

## 百合滑石散方

百合一两（炙）　滑石二两

右二味，为散，饮服方寸匙，日三服，当微利，热除则止后服。

百合病，见于阴者，以阳法救之；见于阳者，以阴法救之；见阳攻阴，复发其汗，此为逆，见阴攻阳，乃复下之，此亦为逆。

狐惑之为病，状如伤寒，默默欲眠，目不得闭，卧起不安。蚀于喉为惑，蚀于阴为狐，不欲饮食，恶闻食臭，其面目乍赤，乍黑，乍白，蚀于上部则声嗄，甘草泻心汤主之；蚀于下部则咽干，苦参汤洗之；蚀于肛者，雄黄熏之。

## 甘草泻心汤方

甘草四两（炙）　黄芩三两　干姜三两　半夏升半　黄连一两　大枣十二枚（劈）

右六味，以水一斗，煮取六升，去滓，再煎取三升，温服一升，日三服。

## 苦参汤方

苦参一斤

右一味，以水一斗，煮取七升，去滓，熏洗，日三次。

## 雄黄散方

雄黄一两

右一味，为末，筒瓦二枚合之，纳药于中，以火烧烟，向肛熏之。

病者脉数，无热微烦，默默但欲卧，汗出，初得之三四日，目赤如鸠眼，七八日，目四眦黑，若能食者，脓已成也，赤豆当归散主之。

## 赤豆当归散方

赤小豆三升（浸令毛出曝干）　当归十两

右二味，杵为散，浆水服方寸匙，日三服。

阳毒之为病，面赤斑斑如锦纹，咽喉痛，唾脓血，五日可治，七日不可治，升麻鳖甲汤主之。

## 升麻鳖甲汤方

升麻二两　蜀椒一两（去汁）　雄黄五钱（研）　当归一两　甘草二两　鳖甲一片（炙）

右六味，以水四升，煮取一升，顿服之，不差，再服，取汗。

阴毒之为病，面目青，身痛如被杖，咽喉痛，五日可治；七日不可治；升麻鳖甲汤去雄黄蜀椒主之。

## 升麻鳖甲去雄黄蜀椒汤方

升麻二两　当归一两　甘草二两　鳖甲一片

右四味，以水二升，煮取一升，去滓，顿服之，不差，再服。