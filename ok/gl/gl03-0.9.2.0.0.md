### 〔附〕《内经》有关经络病证的原文（仅供临床辨证参考）

##### 1.手太阴肺经系统病证

〔经脉病证〕

《灵枢·经脉》：是动则病肺胀满膨膨而喘咳，缺盆中痛，甚则交两手而瞀，此为臂厥。是主肺所生病者，咳，上气喘喝，烦心胸满，臑臂内前廉痛厥，掌中热。气盛有余，则肩背痛风寒，汗出中风，小便数而欠。气虚则肩背痛寒，少气不足以息，溺色变。《素问·脏气法时论》：肺病者，喘咳逆气，肩背痛，汗出，尻阴股膝髀腨胻足皆痛。虚则少气，不能报息，耳聋嗌干。《素问·刺热篇》：肺热病者，先淅然厥，起毫毛，恶风寒，舌上黄，身热。热争则喘咳，痛走胸膺背，不得太息，头痛不堪，汗出而寒。

〔别络病证〕

《灵枢·经脉》：其病实则手锐、掌热，虚则欠㰦，小便遗数。

〔经筋病证〕

《灵枢·经筋》：其病当所过者，支转筋痛，甚成息贲，胁急，吐血。

##### 2.手阳明大肠经系统病证

〔经脉病证〕

《灵枢·经脉》：是动则病齿痛颈肿。是主津液所生病者，目黄口干，鼽衄，喉痹，肩前臑痛，大指次指痛不用。气有余则当脉所过者热肿，虚则寒栗不复。《灵枢·邪气脏腑病形》：大肠病者，肠中切痛而鸣濯濯，冬日重感于寒即泄，当脐而痛，不能久立，与胃同候。

〔别络病证〕

《灵枢·经脉》：实则龋聋，虚则齿寒痹隔。《素问•缪刺论篇》：邪客于手阳明之络，令人气满胸中，喘息而支胠，胸中热。邪客于手阳明之络，令人耳聋，时不闻音。耳中生风。

〔经筋病证〕

《灵枢·经筋》：其病当所过者支痛及转筋，肩不举颈，不可左右视。

##### 3.足阳明胃经系统病证

〔经脉病证〕

《灵枢·经脉》：是动则病洒洒振寒，善呻数欠颜黑，病至则恶人与火，闻木声则惕然而惊，心欲动，独闭户塞牖而处，甚则欲上高而歌，弃衣而走，贲响腹胀，是为鼾厥。是主血所生病者，狂疟温淫汗出，鼽衄，口㖞唇胗，颈肿喉痹，大腹水肿，膝膑肿痛，循膺、乳、气街、股、伏兔、鼾外廉、足跗上皆痛，中指不用。气盛则身以前皆热，其有余于胃，则消谷善饥，溺色黄。气不足则身以前皆寒栗，胃中寒则胀满。《灵枢·邪气脏腑病形》：胃病者，腹膜胀，胃脘当心而痛，上支两胁，膈咽不通，食饮不下。

〔别络病证〕

《灵枢·经脉》：其病气逆则喉痹瘁瘖，实则狂巅，虚则足不收、胫枯。《素问·缪刺论篇》：邪客于足阳明之经（络），令人鼽衄，上齿寒。

〔经筋病证〕

《灵枢·经筋》：其病足中指支，胫转筋，脚跳坚，伏兔转筋，髀前肿，㿉疝，腹筋急，引缺盆及颊，卒口僻，急则目不合，热则筋纵目不开。颊筋有寒则急，引颊移口；有热则筋弛纵缓，不胜收，故僻。

##### 4.足太阴脾经系统病证

〔经脉病证〕

《灵枢·经脉》：是动则病舌本强，食则呕，胃脘痛，腹胀善噫，得后与气则快然如衰，身体皆重。是主脾所生病者，舌本痛，体不能动摇，食不下，烦心，心下急痛，溏、瘕、泄、水闭、黄疸，不能卧，强立股膝内肿厥，足大指不用。《素问•脏气法时论》：脾病者，身重善饥肉痿，足不收，行善瘈，脚下痛。虚则腹满肠鸣，飧泄食不化。《素问•刺热篇》：脾热病者，先头重颊痛，烦心，颜青，欲呕身热。热争则腰痛不可用俯仰，腹满泄，两颌痛。

〔别络病证〕

《灵枢·经脉》：厥气上逆则霍乱，实则肠中切痛，虚则鼓胀。《素问·缪剌论篇》：邪客于足太阴之络，令人腰痛，引少腹控䏚，不可以仰息。

〔经筋病证〕

《灵枢·经筋》：其病足大指支，内踝痛，转筋痛，膝内辅骨痛，阴股引髀而痛，阴器纽痛，下（上？）引脐、两胁痛，引膺中、脊内痛。

##### 5.手少阴心经系统病证

〔经脉病证〕

《灵枢·经脉》：是动则病嗌干心痛，渴而欲饮，是为臂厥。是主心所生病者，目黄胁痛，臑臂内后廉痛厥，掌中热痛。《素问·脏气法时论》：心病者，胸中痛，胁支满，胁下痛，膺背肩甲间痛，两臂内痛。虚则胸腹大，胁下与腰相引而痛。《素问·刺热篇》：心热病者，先不乐，数日乃热，热争则卒心痛，烦闷善呕，头痛面赤无汗。

〔别络病证〕

《灵枢·经脉》：病实则肘挛，虚则不收。

〔经筋病证〕

《灵枢·经筋》：其病当所过者，支转筋，筋痛。其成伏梁唾血脓者，死不治。

##### 6.手太阳小肠经系统病证

〔经脉病证〕

《灵枢·经脉》：是动则病嗌痛颔肿，不可以顾，肩似拔，臑似折。是主液所生病者，耳聋目黄颊肿，颈颔肩臑肘臂外后廉痛。《灵枢·邪气脏腑病形》：小肠病者，小腹痛，腰脊控睾而痛，时窘之后，当耳前热，若寒甚，若独肩上热甚，及手小指次指之间热，若脉陷者，此其候也。

〔别络病证〕

《灵枢·经脉》：实则节弛肘废，虚则生肬，小者如指痂疥。

〔经筋病证〕

《灵枢·经筋》：其病小指支，肘内锐骨后廉痛，循臂阴入腋下，腋下痛，腋后廉痛，绕肩胛引颈而痛，应耳中鸣痛，引颌，目瞑良久乃得视，颈筋急则为筋瘘颈肿寒热。本支者上曲牙，循耳前，属目外眦，上颌结于角。其痛当所过者支转筋。

##### 7.足太阳膀胱经系统病证

〔经脉病证〕

《灵枢·经脉》：是动则病冲头痛，目似脱，项如拔，脊痛腰似折，髀不可以曲，腘如结，踹如裂，是为踝厥。是主筋所生病者，痔疟狂癫疾，头囟项痛，目黄泪出鼽衄，项背腰尻腘踹脚皆痛，小指不用。《灵枢·邪气脏腑病形》：膀胱病者，小腹偏肿而痛，以手按之，即欲小便而不得，肩上热，若脉陷，及足小指外廉及胫踝后皆热。

〔别络病证〕

《灵枢·经脉》：实则鼽窒，头背痛，虚则鼽衄。《素问·缪刺论篇》：邪客于足太阳之络，令人头项肩痛。邪客于足太阳之络，令人拘挛背急，引胁而痛。

〔经筋病证〕

《灵枢·经筋》：其病小指支，跟肿痛，腘挛，脊反折，项筋急，肩不举，腋支，缺盆中纽痛，不可左右摇。

##### 8.足少阴肾经系统病证

〔经脉病证〕

《灵枢·经脉》：是动则病饥不欲食，面如漆柴，咳唾则有血，喝喝而喘，坐而欲起，目𥆨𥆨如无所见，心如悬若饥状，气不足则善恐，心惕惕如人将捕之，是为骨厥。是主肾所生病者，口热舌干，咽肿上气，嗌干及痛，烦心心痛，黄疸肠澼，脊股内后廉痛，痿厥嗜卧，足下热而痛。《素问·脏气法时论》：肾病者，腹大胫肿，喘咳身重，寝汗出憎风，虚则胸中痛，大腹小腹痛，清厥意不良。《素问·剌热篇》：肾热病者，先腰痛䯒痠，苦渴数饮，身热。热争则项痛而强，䯒寒目痠，足下热，不欲言，其逆则项痛员员，淡淡然。

〔别络病证〕

《灵枢·经脉》：其病气逆则烦闷，实则闭癃，虚则腰痛。《素问•缪刺论篇》：邪客于足少阴之络，令人卒心痛暴胀，胸胁支满。邪客于足少阴之络，令人嗌痛不可内食，无故善怒，气上走贲上。

〔经筋病证〕

《灵枢·经筋》：其病足下转筋，及所过而结者皆痛及转筋。病在此者主痫瘛及痉，在外者不能俯，在内者不能仰。故阳病者腰反折不能俯，阴病者不能仰。治在燔针劫刺，以知为数，以痛为输，在内者熨引饮药。此筋折纽，纽发数甚者，死不治。

##### 9.手厥阴心包经系统病证

〔经脉病证〕

《灵枢•经脉》：是动则病手心热，臂肘挛急，腋肿，甚则胸胁支满，心中憺憺火动，面赤目黄，喜笑不休。是主脉所生病者，烦心心痛，掌中热。

〔别络病证〕

《灵枢•经脉》：实则心痛，虚则为头强。

〔经筋病证〕

其病当所过者，支转筋，前及胸痛息贲。

##### 10．手少阳三焦经

〔经脉病证〕

《灵枢•经脉》：是动则病耳聋浑浑焞焞，嗌肿喉痹。是主气所生病者，汗出。目锐眦痛，颊痛，耳后肩臑肘臂外皆痛，小指次指不用。《灵枢·邪气脏腑病形》：三焦病者，腹气满，小腹尤坚，不得小便，窘急，溢则水，留即为胀，候在足太阳之外大络，大络在太阳少阳之间，亦见于脉。

〔别络病证〕

《灵枢·经脉》：病实则肘挛，虚则不收。《素问•缪刺论篇》：邪客于手少阳之络，令人喉痹舌卷，口干心烦，臂外廉痛，手不及头。

〔经筋病证〕

《灵枢·经筋》：其病当所过者即支转筋，舌卷。

##### 11．足少阳胆经系统病证

〔经脉病证〕

《灵枢•经脉》：是动则病口苦，善太息，心胁痛不能转侧，甚则面微有尘，体无膏泽，足外反热，是为阳厥。是主骨所生病者，头痛颔痛，目锐眦痛，缺盆中肿痛，腋下肿，马刀侠瘿，汗出振寒，疟，胸胁肋髀膝外至胫绝骨外髁前及诸节皆痛，小指次指不用。《灵枢•邪气脏腑病形》：胆病者，善太息，口苦，呕宿汁，心下淡淡，恐人将捕之，嗌中吤吤然数唾。

〔别络病证〕

《灵枢·经脉》：实则厥，虚则痿躄，坐不能起。《灵枢·缪刺论篇》：邪客于足少阳之络，令人胁痛不得息，咳而汗出。邪客于足少阳之络，令人留于枢中痛，髀不可举。

〔经筋病证〕

《灵枢·经筋》：其病小指次指支转筋，引膝外转筋，膝不可屈伸，腘筋急，前引髀，后引尻，即上乘䏚季胁痛，上引缺盆膺乳颈，维筋急，从左之右，右目不开，上过右角，并蹻脉而行，左络于右，故伤左角，右足不用，命曰维筋相交。

##### 12．足厥阴肝经系统病证

〔经脉病证〕

《灵枢·经脉》：是动则病腰痛不可以俯仰，丈夫㿉疝，妇人少腹肿，甚则嗌干，面尘脱色。是肝所生病者，胸满呕逆飧泄，狐疝遗溺闭癃。

《素问·脏气法时论》：肝病者，两胁下痛引少腹，令人善怒，虚则目𥆨𥆨无所见，耳无所闻，善恐如人将捕之。气逆则头痛耳聋不聪，颊肿。《素问·刺热篇》：肝热病者，小便先黄，腹痛多卧，身热，热争则狂言及惊，胁满痛，手足躁，不得安卧，庚辛甚，甲乙大汗，气逆则庚辛死。其逆则头痛员员，脉引冲头也。

〔别络病证〕

《灵枢·经脉》：其病气逆则睾肿卒疝，实则挺长，虚则暴痒。《素问·缪刺论篇》：邪客于足厥阴之络，令人卒疝暴痛。

〔经筋病证〕

《灵枢·经筋》：其病足大指支，内踝之前痛，内辅痛，阴股痛转筋，阴器不用，伤于内则不起，伤于寒则阴缩入，伤于热则纵挺不收。

##### 13.督脉系统病证

〔督脉病证〕

《素问·骨空论》：督脉为病，脊强反折。《难经·二十九难》：督之为病，脊强而厥。

〔别络病证〕

《灵枢·经脉》：实则脊强，虚则头重，高摇之，挟脊之有过者。

##### 14.任脉系统病证

〔任脉病证〕

《素问·骨空论》：任脉为病，男子内结七疝，女子带下瘕聚。《素问·上古天真论》：任脉虚。太冲脉衰少，天癸竭，地道不通，故形坏而无子也。

〔别络病证〕

《灵枢·经脉》：实则腹皮痛，虚则痒搔。

##### 15．冲脉系统病证

《素问·骨空论》：冲脉为病，逆气里急。

##### 16.带脉系统病证

《难经·二十九难》：带之为病，腹满，腰溶溶若坐水中。《奇经八脉考》：王叔和曰：带脉为病，左右绕脐，腰脊痛。诸经上下往来，遗热于带脉之间，寒热郁抑，白带满溢，随溲而下，绵绵不绝。

##### 17.阴跷、阳跷系统病证

《甲乙经》：阴跷病目闭不得视，阳跷病目不得瞑。《难经•二十九难》：阴跷为病，阳缓而阴急；阳跷为病阴缓而阳急。

##### 18.阴维、阳维系统病证

《奇经八脉考》：阳维为病，亦苦寒热。阴维之脉，虽交三阴而行，实与任脉同归，故心痛多属少阴、厥阴、任脉之气上冲而然。

经络辨证主要是解决病变部位，即病变所属经络及其脏腑。至于进一步确定疾病的阴阳、表里、寒热、虚实及病因等，尚须结合脏腑辨证、八纲辨证、病因辨证等，才能对疾病做出全面判断。
