# 平人绝谷第三十二



黄帝曰：愿闻人之不食，七日而死，何也？伯高曰：臣请言其故。


胃大一尺五寸，径五寸，长二尺六寸，横屈受水谷三斗五升，其中之谷，常留二斗，水一斗五升而满，上焦泄气，出其精微，慓悍滑疾，下焦下溉诸肠。


小肠大二寸半，径八分分之少半，长三丈二尺，受谷二斗四升，水六升三合合之大半。


回肠大四寸，径一寸寸之少半，长二丈一尺，受谷一斗，水七升半。


广肠大八寸，径二寸寸之大半，长二尺八寸，受谷九升三合八分合之一。


肠胃之长，凡五丈八尺四寸，受水谷九斗二升一合合之大半，此肠胃所受水谷之数也。平人则不然，胃满则肠虚，肠满则胃虚，更虚更满，故气得上下，五脏安定，血脉和利，精神乃居，故神者，水谷之精气也。故肠胃之中，当留谷二斗，水一斗五升；故平人日再后，后二升半，一日中五升，七日五七三斗五升，而留水谷尽矣；故平人不食饮七日而死者，水谷精气津液皆尽故也。