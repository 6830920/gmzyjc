# 气厥论篇第三十七



黄帝问曰：五脏六腑寒热相移者何？


岐伯曰：肾移寒于肝，痈肿少气。


脾移寒于肝，痈肿筋挛。


肝移寒于心，狂隔中。


心移寒于肺，肺消。肺消者饮一溲二，死不治。


肺移寒于肾，为涌水。涌水者，按腹不坚，水气客于大肠，疾行则呜濯濯，如囊里浆水之病也。


脾移热于肝，则为惊衄。


肝移热于心，则死。


心移热于肺，传为鬲消。


肺移热于肾，传为柔痓。


肾移热于脾，传为虚，肠澼死，不可治。


胞移热于膀胱，则癃溺血。


膀胱移热于小肠，鬲肠不便，上为口糜。


小肠移热于大肠，为虙瘕，为沉。


大肠移热于胃，善食而瘦入，谓之食亦。


胃移热于胆，亦曰食亦。


胆移热于脑，则辛頞鼻渊。鼻渊者，浊涕不下止也，传为衄蔑瞑目。故得之气厥也。 