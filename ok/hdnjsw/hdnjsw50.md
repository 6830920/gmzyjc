# 大奇论篇第四十八



肝满、肾满、肺满皆实，即为肿。


肺之雍，喘而两胠满；肝雍，两胠满，卧则惊，不得小便；肾雍，脚下至少腹满，胫有大小，髀（骨行）大跛，易偏枯。


心脉满大，癎瘈筋挛；肝脉小急，癎瘈筋挛；肝脉惊暴，有所惊骇，脉不至若瘖，不治自己。


肾脉小急，肝脉小急，心脉小急，不鼓皆为瘕。


肝肾并沉为石水，并浮为风水，并虚为死，并小弦欲惊。


肾脉大急沉，肝脉大急沉，皆为疝。


心脉搏滑急为心疝。肺脉沉搏为肺疝。


三阳急为瘕，三阴急为疝。二阴急为癎厥，二阳急为惊。


脾脉外鼓沉为肠澼，久自已。肝脉小缓为肠澼，易治。肾脉小搏沉，为肠澼下血，血温身热者死。心肝澼亦下血，二脏同病者可治。其脉小沉涩为肠澼，其身热者死，热见七日死。


胃脉沉鼓涩，胃外鼓大；心脉小坚急，皆膈偏枯。男子发左、女子发右，不暗舌转可治，三十日起。其从者暗三岁起，年不满二十者三岁死。


脉至而搏，血衄身热者死。脉来悬钩浮为常脉。脉至如喘，名曰暴厥，暴厥者不知与人言。脉至如数，使人暴惊，三四日自已。


脉至浮合，浮合如数，一息十至以上，是经气予不足也，微见九十日死。


脉至如火薪然，是心精之予夺也，草干而死。


脉至如散叶，是肝气予虚也，木叶落而死。


脉至如省客，省客者，脉寒而鼓，是肾气予不足也，悬去枣华而死。


脉至如丸泥，是胃精予不足也，榆荚落而死。


脉至如横格，是胆气予不足也，禾熟而死。


脉至如弦缕，是胞精予不足也，病善言，下霜而死，不言可治。


脉至如交漆，交漆者，左右傍至也，微见三十日死。


脉至如涌泉，浮鼓肌中，太阳气予不足也。少气味，韭英而死。


脉至如颓土之状，按之不得，是肌气予不足也。五色先见黑，白垒发死。


脉至如悬雍，悬雍者，浮揣切之益大，是十二俞之予不足也。水凝而死。


脉至如偃刀，偃刀者，浮之小急，按之坚大急，五脏菀热，寒热独并于肾也，如此其人不得坐，立春而死。


脉至如丸滑，不直手，不直手者，按之不可得也。是大肠气予不足也。枣叶生而死。


脉至如华者令人善恐，不欲坐卧，行立常听，是小肠气予不足也。季秋而死。