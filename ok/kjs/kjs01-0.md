## 望诊

望以目察，闻以耳占，问以言审，切以指参。明斯诊道，识病根源，能合色脉，可以万全。

五行五色，青赤黄白，黑复生青，如环常德。

变色大要，生克顺逆。青赤兼化，赤黄合一，黄白淡黄，黑青深碧，白黑淡黑。

白青浅碧，赤白化红，青黄变绿，黑赤成紫，黑黄黧立。

天有五气，食人入鼻，藏于五脏，上华面颐。肝青心赤，脾脏色黄，肺白肾黑，五脏之常。

脏色为主，时色为客，春青夏赤，秋白冬黑，长夏四季，色黄常则。客胜主善，主胜客恶。

色脉相合，青弦赤洪，黄缓白浮，黑沉乃平。已见其色，不得其脉，得克则死，得生则生。

新病脉夺、其色不夺。久病色夺，其脉不夺。新病易已，色脉不夺。久病难治，色脉俱夺。

色见皮外，气含皮中，内光外泽，气色相融。有色无气，不病命倾。有气无色，虽困不凶。

缟裹雄黄，脾状并臻。缟裹红肺，缟裹朱心。缟裹黑赤，紫艳肾缘。缟裹蓝赤，石青属肝。

青如苍璧，不欲如蓝。赤白裹朱，衃赭死原。黑重漆炲，白羽枯盐。雄黄罗裹，黄土修难。

舌赤卷短，心官病常。肺鼻白喘，胸满喘张。肝目眦青，脾病唇黄。耳黑肾病，深浅分彰。

左颊部肝，右颊部肺，额心頦肾，鼻脾部位。部见本色，深浅病累，若见他色，按法推类。

 天庭面首，阙上喉咽，阙中印堂，候肺之原。山根候心，年寿候肝，两傍候胆，脾胃鼻端。

颊肾腰脐，颧下大肠，颧内小府，面王子膀。当颧候肩，颧外候臂，颧外之下，乃候手位。

根傍乳膺，绳上候背，牙车下股。膝胫足位。

庭阙鼻端，高起直平，颧颊蕃蔽，大广丰隆，骨骼明显，寿享遐龄，骨胳陷弱，易受邪攻。

 黄赤风热，青白主寒，青黑为痛，甚则痹挛，恍白脱血，微黑水寒，痿黄诸虚，颧赤劳缠。

视色之锐，所向部官。内走外易，外走内难。官部色脉，五病交参。上逆下顺，左右反阽。

沉浊晦暗，内久而重，浮泽明显，外新而轻。其病不甚，半泽半明。云散易治，摶聚难攻。

黑庭赤颧，出如拇指，病虽小愈，亦必卒死；唇面黑青，五官黑起，擦残汗粉，白色皆死。

善色不病，于义诚当；恶色不病，必主凶殃。五官陷弱，庭阙不张，蕃蔽卑小，不病神强。

肝病善怒，面色当青，左有动气，转筋胁疼。诸风掉眩，疝病耳聋，目视䀮䀮，如将捕惊。

心赤善喜，舌红口干，脐上动气，心胸痛烦，健忘惊悸，怔忡不安、实狂昏冒，虚悲悽然。

脾黄善忧，当脐动气，善思食少，倦怠乏力，腹满肠鸣，痛而下利，实则身重，胀满便闭。

肺白善悲，脐右动气，洒淅寒热，咳唾喷嚏，喘呼气促，肤痛胸痹，虚则气短，不能续息。

肾黑善恐，脐下动气，腹胀肿喘，溲便不利，腰背少腹，骨痛欠气，心悬如饥，足寒厥逆。

正病正色，为病多顺，病色交错，为病多逆，母乘子顺，子乘母逆，相克逆凶，相生顺吉。

色生于脏，各命其部，神藏于心，外候在目，光晦神短，了了神足，单失久病，双失即故。

面目之色，各有相当，交互错见，皆主身亡，面黄有救，眦红疹疡，眦黄病愈，睛黄发黄。

闭目病阴，开目病阳，朦胧热盛，时瞑衄常，阳绝戴眼，阴脱目盲，气脱眶陷，睛定神亡。