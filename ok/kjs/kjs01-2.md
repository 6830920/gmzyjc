## 闻诊

**五色既审，五音当明。**

**声为音本，音以声生，声之余韵，音遂以名。角征宫商，并羽五声。**

**中空有窍，故肺主声。喉为声路，会厌门户，舌为声机，唇齿搧动，宽隘锐钝，厚薄之故。**

 **舌后中发，喉音正宫，极长下浊，沉厚雄洪。开口张㗁，口音商成，次长下浊，铿锵肃清。**

**撮口唇音，极短高清，柔细透彻，尖利羽声。舌点齿音，次短高清，抑扬咏越，征声始通。**

**角缩舌音，条畅正中，长遂高下，清浊和平。** 

**喜心所感，忻散之声。怒心所感，忿厉之声。哀心所感，悲嘶之声。**

**乐心所感，舒缓之声。敬心所感，正肃之声。爱心所感，温和之声。**

**五声之变，变则病生。肝呼而急，心笑而雄，脾歌以漫，肺哭促声，肾呻低微，色克则凶。**

**好言者热，懒言者寒。言壮为实，言轻为虚。言微难复，夺气可知。讝妄无伦，神明已失。**

**失音声重，内火外寒。疮痛已久，劳哑使然。哑风不语，虽治命难。讴歌失音，不治亦痊。**