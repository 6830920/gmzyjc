## 问诊

**声色既详，问亦当知。视其五入，以知起止。心主五臭，自入为焦，脾香肾腐，肺腥肝臊。**

**脾主五味，自入为甘，肝酸心苦，肺辛肾咸。肾主五液，心汗肝泣，自入为唾，脾涎肺涕。**

**五病之常，昼安朝慧，夕加夜甚，正邪进退。潮作之时，精神为贵，不衰者实，困弱虚累。**

**昼剧而热，阳旺于阳；夜剧而寒，阴旺于阴；昼剧而寒，阴上乘阳；夜剧而热，阳下陷阴。**

**昼夜寒厥，重阴无阳；昼夜烦热，重阳无阴。昼寒夜热，阴阳交错。饮食不入，死终难却。**

**食多气少，火化新痊。食少气多，胃、肺两愆。喜冷有热，喜热有寒，寒热虚实，多少之间。**

**大便通闭，关乎虚实，无热阴结，无寒阳利。小便红白，主乎热寒，阴虚红浅，湿热白泔。**

**望以观色，问以测情，召医至榻，不盼不惊，或告之痛，并无苦容，色脉皆和，诈医欺蒙。**

**脉之呻吟，病者常情。摇头而言，护处必疼。三言三止，言蹇为风，咽唾呵欠，皆非病征。**

**黑色无痛，女疸肾伤，非疸蓄血，衄下后黄。面微黄黑，纹绕口角，饥瘦之容，询必噎膈。**

**白不脱血，脉如乱丝，问因恐怖，气下神失。乍白乍赤，脉浮气怯，羞愧神荡，有此气色。**

**眉起五色，其病在皮。营变蠕动，血脉可知。眦目筋病，唇口主肌，耳主骨病，焦枯垢泥。**

**发上属火，鬚下属水，皮毛属金，眉横属木。属土之毫，腋阴脐腹。发直如麻，毛焦死故。**

**阴络从经，而有常色，阳络无常，随时变色。寒多则凝，凝则黑青；热多则淖，淖则黄红。**

**胃之大络，名曰虚里，动在乳下，有过不及。其动应衣，宗气外泄，促结积聚，不至则死。**

**脉尺相应，尺寒虚泻，尺热病温，阴虚寒热，风病尺滑，痹病尺涩，尺大丰盛，尺小亏竭。**

**肘候腰腹，手股足端。尺外肩背，尺内膺前。掌中腹中，鱼青胃寒。寒热所在，病生热寒。**

**诊脐上下，上胃下肠，腹皮寒热，肠胃相当。胃喜冷饮，肠喜热汤，热无灼灼，寒无沧沧。**

**胃热口糜，悬心善饥。肠热利热，土黄如糜。胃寒清厥，腹胀而疼。肠寒尿白，飧泻肠鸣。**

**木形之人，其色必苍。身直五小，五瘦五长，多才劳心，多忧劳事。软弱曲短，一有非良。**

**火形赤明，小面五锐。反露偏陋，神清主贵。重气轻财，少信多虑。好动心急，最忌不配。**

**土形之状，黄亮五圆。五实五厚，五短贵全。面圆头大，厚腹股肩。容人有信，行缓心安。**

**金形洁白，五正五方。五朝五润，偏削败亡。居处静悍，行廉性刚。为吏威肃，兼小无伤。**

**水形紫润，面肥不平。五肥五嫩，五秀五清。流动摇身，常不敬畏。内欺外恭，粗浊主废。**

**贵乎相得，最忌相胜。形胜色微，色胜形重。至胜时年，加感则病。年忌七九，犹宜慎恐。**

**形有强弱，肉有脆坚。强者难犯，弱者易干。肥食少痰，最怕如绵。痩食多火，著骨难全。**

**形气已脱，脉调犹死；形气不足，脉调可医。形盛脉小，少气休治；形衰脉大，多气死期。**



**颈痛喘疾，目裹肿水，面肿风水，足肿石水。手肿至腕，足肿至踝，面肿至项，阳虚可嗟。**



**头倾视深，背曲肩随，坐则腰痿，转摇迟回，行则偻俯，立则振掉，形神将夺，筋骨虺颓。**

