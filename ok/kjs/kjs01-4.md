## 切诊

**脉为血府，百体贯通。寸口动脉，大会朝宗。**



**诊人之脉，高骨上取，因何名关，界乎寸尺。**



**至鱼一寸，至泽一尺，因此命名，阳寸阴尺。**



**右寸肺胸，左寸心膻。右关脾胃，左肝膈胆。三部三焦，两尺两肾，左小膀胱，右大肠认。**



**命门属肾，生气之原，人无两尺，必死不痊。**



**关脉一分，右食左风。右为气口，左为人迎。**



**脉有七诊，曰浮中沉，上竟下竟左右推寻。**



**男左大顺，女右大宜，男尺恒虚，女尺恒实。**



**又有三部，曰天地人。部各有三，九候名焉。额颊耳前，寸口岐锐。下足三阴，肝肾脾胃。**



**寸口大会，五十合经。不满其动，无气必凶，更加疏数，止还不能。短死岁内，期定难生。**



**五脏本脉，各有所管。心浮大散，肺浮涩短、肝沉弦长，肾沉滑软。从容而和，脾中迟缓。**



**四时平脉，缓而和匀。春弦夏洪，秋毛冬沉。**



**太过实强，病生于外。不及虚微，病生于内。**



**饮食劳倦，诊在右关，有力为实，无力虚看。**



**凡诊病脉，平旦为准，虚静宁神，调息细审。**



**一呼一吸，合为一息。脉来四至，平和之则。五至无疴，闰以太息。三至为迟，迟则为冷。六至为数，数则热证。转迟转冷，转数转热。**



**迟数既明，浮沉须别。浮沉迟数，辨内外因。外因于天，内因于人。天有阴阳，风雨晦明。人喜忧怒，思悲恐惊。**



**浮沉已辨，滑涩当明。涩为血滞，滑为气壅。**



**浮脉皮脉，沉脉筋骨。肌肉候中，部位统属。**



**浮无力濡，沉无力弱，沉极力牢，浮极力革。**



**三部有力，其名曰实。三部无力，其名曰虚。**



**三部无力，按之且小，似有似无，微脉可考。**



**三部无力，按之且大，涣漫不收，散脉可察。**



**惟中无力，其名曰芤。推筋着骨，伏脉可求。**



**三至为迟，六至为数。四至为缓，七至疾脉。缓止曰结，数止曰促®，凡此之诊，皆统至数。动而中止，不能自还，至数不乖，代则难痊。**



**形状如珠，滑溜不定。往来涩滞，涩脉可证。**

**弦细端直，且劲曰弦。紧比弦粗，劲左右弹。**

**来盛去衰，洪脉名显。大则宽阔，小则细减。**

**如豆乱动，不移约约。长则迢迢，短则缩缩。**



**浮阳主表，风淫六气，有力表实，无力表虚。浮迟表冷，浮缓风湿。浮濡伤暑，浮散虚极。浮洪阳盛，浮大阳实。浮细气少，浮涩血虚。浮数风热，浮紧风寒。浮弦风饮，浮滑风痰。**



**沉阴主里，七情气食。沉大里实，沉小里虚。沉迟里冷，沉缓里湿。沉紧冷痛，沉数热极。沉涩痹气，沉滑痰食。沉伏闭郁，沉弦饮疾。**



**濡阳虚病，弱阴虚疾，微主诸虚，散为虚剧。革伤精血，半产带崩，牢疝癥瘕，心腹寒疼。**



**虚主诸虚，实主诸实，芤主失血，随见可知。**

**迟寒主脏，阴冷相干，有力寒痛，无力虚寒。**

**数热主腑，数细阴伤，有力实热，无力虚疮。**

**缓湿脾胃，坚大湿壅。促为阳郁结为阴凝。**



**代则气乏，跌打闷绝，夺气痛疮，女胎三月。**

**滑司痰病，关主食风。寸候吐逆，尺便血脓。**



**涩虚湿痹，尺精血伤，寸汗津竭，关膈液亡。**

**弦关主饮，木侮脾经。寸弦头痛，尺弦腹疼。**



**紧主寒痛，洪是火伤，动主痛热，崩汗惊狂。**

**长则气治，短则气病，细则气衰，大则病进。**



**脉之主病，有宜不宜，阴阳顺逆，吉凶可推。**



**中风之脉，却喜浮迟，坚大急疾，其凶可知。**



**伤寒热病，脉喜浮洪，沉微涩小，证反必凶，汗后脉静，身凉则安，汗后脉躁，热甚必难。阳证见阴，命必危殆，阴证见阳，虽困无害。**



**劳倦伤脾，脉当虚弱，自汗脉躁，死不可却。**



**疟脉自弦，弦迟多寒，弦数多热，代散则难。**



**泄泻下利，沉小滑弱，实大浮数，发热则恶。**



**呕吐反胃，浮滑者昌。沉数细涩，结肠者亡**。



**霍乱之候，脉代勿讶，舌卷囊缩，厥伏可嗟。**



**嗽脉多浮，浮濡易治，沉伏而紧，死期将至。**



**喘息抬肩，浮滑是顺，沉涩肢寒，切为逆证。**



**火热之证，洪数为宜，微弱无神，根本脱离。**



**骨蒸发热，脉数而虚，热而涩小，必殒其躯。**



**劳极诸虚，浮软微弱，土败双弦，火炎细数。**



**失血诸证，脉必见芤，缓小可喜，数大堪忧。**



**蓄血在中，牢大却宜，沉涩而微，速愈者稀。**



**三消之脉，数大者生，细微短涩，应手堪惊。**



**小便淋闭，鼻色必黄，实大可疗，涩小知亡。**



**癫乃重阴，狂乃重阳，浮洪吉象，沉急凶殃。**



**痫宜浮缓，沉小急实，但弦无胃，必死不失。**



**心腹之痛，其类有九，细迟速愈，浮大延久。**



**疝属肝病，脉必弦急，牢急者生，弱急者死。**



**黄疸湿热，洪数便宜，不妨浮大，微涩难医。**



**肿胀之脉，浮大洪实，细而沉微，岐黄无术。**



**五脏为积，六腑为聚，实强可生，沉细难愈。**



**中恶腹胀，紧细乃生，浮大为何？邪气已深。**



**鬼祟之脉，左右不齐，乍大乍小、乍数乍迟。**



**痈疽未溃，洪大脉宜，及其已溃，洪大最忌。**



**肺痈已成，寸数而实。肺痿之证，数而无力。痈痿色白，脉宜短涩，数大相逢，气损血失。肠痈实热，滑数相宜，沉细无根，其死可期。**



**妇人有子，阴搏阳别，少阴动甚，其胎已结。滑疾而散，胎必三月，按之不散，五月可别。左男右女，孕乳是主。女腹如箕，男腹如釜。**



**欲产离经，新产小缓，实弦牢大，其凶不免。**

**经脉病脉，业已昭详，将绝之形，更当度量。**

**心绝之脉，如操带钩，转豆躁疾，一日可忧。**

**肝绝之脉，循刀责责，新张弓弦，死在八日。**

**脾绝雀啄，又同屋漏，复杯水流，四日无救。**

**肺绝维何？如风吹毛，毛羽中肤，三日而号。**

**肾绝伊何？发如夺索，辟辟弹石，四日而作。**

**命脉将绝，鱼翔虾游。至如涌泉，莫可挽留。**

**脉有反关，动在臂后，别由列缺，不干证候。**