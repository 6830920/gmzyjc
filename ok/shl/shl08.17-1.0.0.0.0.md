# 辨发汗后病脉证并治第十七

## 概说

本篇集发汗后或表邪仍在，或表邪传里，或转为里虚，或转为里实等条文，以说明对汗后所发生的诸般变化，亦当依照“随证治之”的原则进行处理。

## 单元1

**二阳并病，太阳初得病时，发其汗，汗先出不彻，因转属阳明。续自微汗出，不恶寒。若太阳病证不罢者，不可下，下之为逆，如此可小发汗。设面色缘缘正赤者，阳气怫郁在表，当解之熏之。若发汗不彻，不足言。阳气怫郁不得越，当汗不汗，其人烦躁，不知痛处，乍在腹中，乍在四肢，按之不可得，其人短气，但坐以汗出不彻故也，更发汗则愈。何以知汗出不彻？以脉涩故知也。**

〔**讲解**〕见《太阳病中篇》第〔48〕条。

**未持脉时，病人叉手自冒心，师因教试令欬而不即欬者，此必两耳聋无闻也。所以然者，以重发汗，虚，故如此。**

**发汗后，饮水多必喘，以水灌之亦喘。**

〔**讲解**〕均见《太阳病中篇》第〔75〕条。

**发汗后，水药不得入口为逆。若更发汗，必吐下不止。**

〔**讲解**〕见《太阳病中篇》第〔76〕条。

**阳明病，本自汗出，医更重发汗，病已差，尚微烦不了了者，必大便鞭故也。以亡津液，胃中干燥，故令大便鞭。当问小便日几行，若本小便日三四行，今日再行，故知大便不久出。今为小便数少，以津液当还入胃中，故知不久必大便也。**

〔**讲解**〕见《阳明病篇》第〔203〕条。

**发汗多，若重发汗者，亡其阳，谵语，脉短者死，脉自和者不死。**

〔**讲解**〕见《阳明病篇》第〔211〕条。

**伤寒发汗已，身目为黄，所以然者，以寒湿**<small>一作温。</small>**在里不解故也。以为不可下也，于寒湿中求之。**

〔**讲解**〕见《阳明病篇》第〔259〕条、

**病人有寒，复发汗，胃中冷，必吐蚘。**

〔**讲解**〕见《太阳病中篇》第〔89〕条。

**太阳病发汗，遂漏不止，其人恶风，小便难，四肢微急，难以屈伸者，属桂枝加附子汤。**

**桂枝**<small>三两，去皮</small>  **芍药**<small>三两</small>  **甘草**<small>二两，炙</small>  **生姜**<small>三两，切</small>  **大枣**<small>十二枚，擘</small>  **附子**<small>一枚，炮</small>

**上六味，以水七升，煮取三升，去滓。温服一升。本云，桂枝汤今加附子。**

〔**讲解**〕见《太阳病上篇》第〔20〕条。

**太阳病，初服桂枝汤，反烦不解者，先刺风池、风府，却与桂枝汤则愈。**

**桂枝**<small>三两，去皮</small>  **芍药**<small>三两</small>  **生姜**<small>三两，切</small>  **甘草**<small>二两，炙</small>  **大枣**<small>十二枚，擘</small>

**上五味，以水七升，煮取三升，去滓。温服一升。须臾啜热稀粥一升，以助药力。**

〔**讲解**〕见《太阳病上篇》第〔24〕条。

**服桂枝汤，大汗出，脉洪大者，与桂枝汤如前法。若形似疟，一日再发者，汗出必解，属桂枝二麻黄一汤。**

**桂枝**<small>一两十七铢</small>  **芍药**<small>一两六铢</small>  **麻黄**<small>一十六铢，去节</small>   **生姜**<small>一两六铢</small>   **杏仁**<small>十六个，去皮、尖</small>   **甘草**<small>一两二铢，炙</small>   **大枣**<small>五枚，擘</small>

**上七味，以水五升，先煮麻黄一二沸，去上沫，内诸药，煮取二升，去滓。温服一升，日再服。本云，桂枝汤二分，麻黄汤一分，合为二升，分再服，今合为一方。**

〔**讲解**〕见《太阳病上篇》第〔25〕条。

**服桂枝汤，大汗出后。大烦渴不解，脉洪大者，属白虎加人参汤。**

**知母**<small>六两</small>  **石膏**<small>一斤，碎，绵囊</small>  **甘草**<small>二两，炙</small>   **粳米**<small>六合</small>  **人参**<small>二两</small>

**上五味，以水一斗，煮米熟汤成，去滓，温服一升，日三服。**

〔**讲解**〕见《太阳病上篇》第〔26〕条。

**伤寒脉浮，自汗出，小便数，心烦，微恶寒，脚挛急，反与桂枝欲攻其表，此误也。得之便厥，咽中干，烦躁吐逆者，作甘草干姜汤与之，以复其阳；若厥愈足温者，更作芍药甘草汤与之，其脚即伸；若胃气不和谵语者，少与调胃承气汤；若重发汗，复加烧针者，与四逆汤。**

**甘草干姜汤方**

**甘草**<small>四两，炙</small>   **干姜**<small>二两</small>

**上二味，以水三升，煮取一升五合，去滓，分温再服。**

**芍药甘草汤方**

**白芍药**<small>四两</small>  **甘草**<small>四两，炙</small>

**上二味，以水三升，煮取一升五合，去滓。分温再服。**

**调胃承气汤方**

**大黄**<small>四两，去皮，清酒洗</small>  **甘草**<small>二两，炙</small>   **芒消**<small>半升</small>

**上三味，以水三升，煮取一升，去滓，内芒消，更上微火煮令沸，少少温服之。**

**四逆汤方**

**甘草**<small>二两，炙</small>  **干姜**<small>一两半</small>  **附子**<small>一枚，生用，去皮，破八片</small>

**上三味，以水三升，煮取一升二合，去滓。分温再服，强人可大附子一枚，干姜三两。**

〔**讲解**〕见《太阳病上篇》第〔29〕条。

**太阳病，脉浮紧，无汗发热，身疼痛，八九日不解表证仍在，此当复发汗。服汤已微除，其人发烦，目瞑，剧者必衄，衄乃解。所以然者，阳气重故也，宜麻黄汤。**

**麻黄**<small>三两，去节</small>  **桂枝**<small>二两，去皮</small>  **甘草**<small>一两，炙</small>  **杏仁**<small>七十个，去皮、尖</small>

**上四味，以水九升，先煮麻黄减二升，去上沫，内诸药，煮取二升半，去滓。温服八合，复取微似汗，不须啜粥。**

〔**讲解**〕见《太阳病中篇》第〔46〕条。

**伤寒发汗已解，半日许复烦，脉浮数者，可更发汗，属桂枝汤证。**

〔**讲解**〕见《太阳病中篇》第〔57〕条。

**发汗后身疼痛，脉沉迟者，属桂枝加芍药生姜各一两人参三两新加汤。**

**桂枝**<small>三两，去皮</small>  **芍药**<small>四两</small>  **生姜**<small>四两</small>  **甘草**<small>二两，炙</small>  **人参**<small>三两</small>  **大枣**<small>十二枚，擘</small>

**上六味，以水一斗二升，煮取三升，去滓。温服一升。本云，桂枝汤今加芍药、生姜、人参**。

〔**讲解**〕见《太阳病中篇》第〔62〕条。

**发汗后，不可更行桂枝汤，汗出而喘，无大热者，可与麻黄杏子甘草石膏汤。**

**麻黄**<small>四两，去节</small>  **杏仁**<small>五十个，去皮、尖</small>  **甘草**<small>二两，炙</small>  **石膏**<small>半斤，碎</small>

**上四味，以水七升，先煮麻黄减二升，去上沫，内诸药，煮取二升，去滓。温服一升。本云，黄耳杯。**

〔**讲解**〕见《太阳病中篇》第〔63〕条。

**发汗过多，其人叉手自冒心，心下悸，欲得按者，属桂枝甘草汤。**

**桂枝**<small>二两，去皮</small>   **甘草**<small>二两，炙</small>

**上二味，以水三升，煮取一升，去滓。顿服。**

〔**讲解**〕见《太阳病中篇》第〔64〕条。

**发汗后，其人脐下悸者，欲作奔豚，属茯苓桂枝甘草大枣汤。**

**茯苓**<small>半斤</small>  **桂枝**<small>四两，去皮</small>  **甘草**<small>一两，炙</small>  **大枣**<small>十五枚，擘</small>

**上四味，以甘烂水一斗，先煮茯苓减二升，内诸药，煮取三升，去滓。温服一升，日三服。**

**作甘烂水法：取水二斗，置大盆内，以杓扬之，水上有珠子五六千颗相逐，取用之。**

〔**讲解**〕见《太阳病中篇》第〔65〕条。

**发汗后，腹胀满者，属厚朴生姜半夏甘草人参汤。**

**厚朴**<small>半斤，炙</small>  **生姜**<small>半斤</small>  **半夏**<small>半升，洗</small>  **甘草**<small>二两，炙</small>  **人参**<small>一两</small>

**上五味，以水一斗，煮取三升，去滓。温服一升，日三服。**

〔**讲解**〕见《太阳病中篇》第〔66〕条。

**发汗病不解，反恶寒者，虚故也，属芍药甘草附子汤。**

**芍药**<small>三两</small>  **甘草**<small>三两</small>  **附子**<small>一枚，炮，去皮，破六片</small>

**上三味，以水三升，煮取一升二合，去滓，分温三服。疑非仲景方。**

〔**讲解**〕见《太阳病中篇》第〔68〕条。

**发汗后恶寒者，虚故也。不恶寒但热者，实也，当和胃气，属调胃承气汤证。**

〔**讲解**〕见《太阳病中篇》第〔70〕条。

**太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈。若脉浮，小便不利，微热，消渴者，属五苓散。**

**猪苓**<small>十八铢，去皮</small>  **泽泻**<small>一两六铢</small>  **白术**<small>十八铢</small>  **茯苓**<small>十八铢</small>  **桂枝**<small>半两，去皮</small>

**上五味，捣为散，以白饮和服方寸匕，日三服。多饮煖水，汗出愈。**

〔**讲解**〕见《太阳病中篇》第〔71〕条。

**发汗已，脉浮数，烦渴者，属五苓散。**

〔**讲解**〕见《太阳病中篇》第〔72〕条。

**伤寒，汗出而渴者，宜五苓散；不渴者，属茯苓甘草汤。**

**茯苓**<small>二两</small>  **桂枝**<small>二两</small>  **甘草**<small>一两，炙</small>  **生姜**<small>一两</small>

**上四味，以水四升，煮取二升，去滓。分温三服。**

〔**讲解**〕见《太阳病中篇》第〔73〕条。

**太阳病发汗，汗出不解，其人仍发热，心下悸，头眩，身瞤动，振振欲擗**<small>—作僻。</small>**地者，属真武汤。**

**茯苓**<small>三两</small>  **芍药**<small>三两</small>  **生姜**<small>三两，切</small>  **附子**<small>一枚，炮，去皮，破八片</small>  **白术**<small>二两</small>

**上五味，以水八升，煮取三升，去滓。温服七合，日三服。**

〔**讲解**〕见《太阳病中篇》第〔82〕条。

**伤寒汗出解之后，胃中不和，心下痞鞕，干噫食臭胁下有水气，腹中雷鸣，下利者，属生姜泻心汤。**

**生姜**<small>四两</small>  **甘草**<small>三两，炙</small>  **人参**<small>三两</small>   **干姜**<small>一两</small>  **黄芩**<small>三两</small>  **半夏**<small>半升，洗</small>  **黄连**<small>一两</small>  **大枣**<small>十二枚，擘</small>

**上八味，以水一斗，煮取六升，去滓，再煎取三升。温服一升，日三服。生姜泻心汤，本云，理中人参黄芩汤，去桂枝、术，加黄连，并泻肝法。**

〔**讲解**〕见《太阳病下篇》第〔157〕条。

**伤寒发热，汗出不解，心中痞鞭，呕吐而下利者，属大柴胡汤。**

**柴胡**<small>半斤</small>  **枳实**<small>四枚，炙</small>  **生姜**<small>五两</small>  **黄芩**<small>三两</small>  **芍药**<small>三两</small>  **半夏**<small>半升，洗</small>  **大枣**<small>十二枚，擘</small>

**上七味，以水一斗二升，煮取六升，去滓，再煎取三升。温服一升，日三服。一方加大黄二两。若不加，恐不名大柴胡汤。**

〔**讲解**〕见《太阳病下篇》第〔165〕条，

**阳明病，自汗出，若发汗，小梗自利者，此为津液内竭，虽鞭不可攻之。须自欲大便，宜蜜煎导而通之。若土瓜根及大猪胆汁，皆可为导。**

**蜜煎方**

**食蜜**<small>七合</small>

**上一味，于铜器内微火煎，当须凝如饴状，搅之勿令焦著，欲可丸，併手捻作挺，令头锐，大如指许，长二寸。当热时急作，冷则鞭。以内谷道中，以手急抱。欲大便时乃去之。疑非仲景意，已试甚良。**

**又大猪胆一枚，泻汁，和少许法醋，以灌谷道内，如一食顷，当大便出宿食恶物，甚效。**

〔**讲解**〕见《阳明病篇》第〔233〕条，

**太阳病三日，发汗不解，蒸蒸发热者，属胃也，属调胃承气汤证。**

〔**讲解**〕见《阳明病篇》第〔248〕条。

**大汗出，热不去，内拘急，四肢疼，又下利厥逆而恶寒者，属四逆汤证。**

〔**讲解**〕见《厥阴病篇》第〔353〕条。

**发汗后不解，腹满痛者，急下之，宜大承气汤。**

**大黄**<small>四两，酒洗</small>  **厚朴**<small>半斤，炙</small>  **枳实**<small>五枚，炙</small>   **芒消**<small>三合</small>

**上四味，以水一斗，先煮二物，取五升，内大黄，更煮取二升，去滓、内芒消，更一二沸。分再服。得利者，止后服。**

〔**讲解**〕见《阳明病篇》第〔254〕条。

**发汗多，亡阳谵语者，不可下(1)。与柴胡桂枝汤和其荣卫，以通津液，后自愈(2)。**

**柴胡**<small>四两</small>  **桂枝**<small>一两半，去皮</small>  **黄芩**<small>一两半</small>  **芍药**<small>一两半</small>  **生姜**<small>一两半</small>  **大枣**<small>六个，擘</small>  **人参**<small>一两半</small>  **半夏**<small>二合半，洗</small>  **甘草**<small>一两，灸</small>

**上九味，以水六升，煮取三升，去滓。温服一升，日三服。**

〔**讲解**〕本条论汗多所致谵语及邪气未去的治法。

(1)发汗多，……可下：发汗过多，津液大伤，阳随汗泄，故云“亡阳”。津伤则胃燥，胃燥则谵语。但这和腑实谵语有别，故不可下，正如成无己注本条云:“发汗多，亡津液，胃中燥，必发谵语。此非实热，则不可下。”这与《阳明病篇》第〔211〕条所说的“发汗多，若重发汗者，亡其阳，谵语”的病机相类。

(2)与柴胡桂枝汤和其荣卫，……自愈：柴胡桂枝汤本为和解少阳，调和营卫之方，用于太阳、少阳同病，似与治疗本证谵语并无直接关系。但若本证谵语又兼有太、少有邪者，以柴胡桂枝汤解太、少之邪，畅三焦，调枢机，和营卫，使邪气得解。阳气得畅，津液得布，对阴津、阳气的恢复不无裨益，如此则谵语“后自愈”。

### **小结**

本篇共集原文32条，除最后一条外，皆见于六经各篇，可与之互参。

### **复习思考题**

以本篇原文为依据，试将汗后诸病证治作一归纳总结。

