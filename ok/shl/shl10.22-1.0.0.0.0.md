# 辨发汗吐下后病脉证并治第二十二

## 概说

本篇集发汗吐下后诸病变，以备临证检索。

## 单元1

**师曰：病人脉微而涩者，此为医所病也。大发其汗，又数大下之，其人亡血，病当恶寒，后乃发热.，无休止时。夏月盛热，欲着复衣；冬月盛寒，欲裸其身。所以然者，阳微则恶寒，阴弱则发热，此医发其汗，使阳气微，又大下之，令阴气弱。五月之时，阳气在表，胃中虚冷，以阳气内微，不能胜冷，故欲着复衣；十一月之时，阳气在里，胃中烦热，以阴气内弱，不能胜热，故欲裸其身。又阴脉迟涩，故知亡血也。**

〔**讲解**〕见《辨脉法》。

**寸口脉浮大，而医反下之，此为大逆。浮则无血，大则为寒，寒气相搏，则为肠鸣。医乃不知，而反饮冷水，令汗大出。水得寒气，冷必相榑，其人则䭇。**

〔**讲解**〕见《辨脉法》。

**太阳病三日，已发汗，若吐若下若温针，仍不解者，此为坏病，桂枝不中与之也。观其脉证，知犯何逆，随证治之。**

〔**讲解**〕参见《太阳病上篇》第〔16〕条。

**脉浮数者，法当汗出而愈，若下之，身重心悸者，不可发汗，当自汗出乃解。所以然者，尺中脉微，此里虚，须表里实，津液和，便自汗出愈。**

〔**讲解**〕见《太阳病中篇》第〔49〕条。

**凡病若发汗，若吐，若下，若亡血、无津液，阴阳脉自和者，必自愈。**

〔**讲解**〕参见《太阳病中篇》第〔58〕条。

**大下之后，复发汗，小便不利者，亡津液故也。勿治之，得小便利，必自愈。**

〔**讲解**〕见《太阳病中篇》第〔59〕条。

**下之后，复发汗，必振寒，脉微细。所以然者，以内外俱虚故也。**

〔**讲解**〕见《太阳病中篇》第60〕条。

**本发汗而复下之，此为逆也；若先发汗，治不为逆。本先下之而反汗之为逆，若先下之，治不为逆。**

〔**讲解**〕见《太阳病中篇》第〔90〕条。

**太阳病，先下之而不愈，因复发汗，以此表里俱虚，其人因致冒，冒家汗出自愈。所以然者，汗出表和故也。得表和，然后复下之。**

〔**讲解**〕见《太阳病中篇》第〔93〕条。

**得病六七日，脉迟浮弱，恶风寒，手足温。医二三下之，不能食而胁下满痛，面目及身黄，颈项强，小便难者，与柴胡汤，后必下重；本渴饮水而呕者，柴胡不中与也，食谷者哕。**

〔**讲解**〕见《太阳病中篇》第〔98〕条。

**太阳病二三日，不能卧，但欲起，心下必结，脉微弱者，此本有寒分也。反下之，若利止，必作结胸。未止者，四日复下之，此作协热利也。**

〔**讲解**〕见《太阳病下篇》第〔139〕条。

**太阳病，下之，其脉促，**<small>一作纵。</small>**不结胸者，此为欲解也。脉浮者，必结胸；脉紧者，必咽痛；脉弦者，必两胁拘急；脉细数者，头痛未止，脉沉紧者，必欲呕；脉沉滑者，协热利；脉浮滑者，必下血。**

〔**讲解**〕见《太阳病下篇》第〔140〕条。

**太阳少阳并病，而反下之，成结胸。心下鞕，下利不止，水浆不下，其人心烦。**

〔**讲解**〕见《太阳病下篇》第〔150〕条。

**脉浮而紧，而复下之，紧反入里，则作痞。按之自濡，但气痞耳。**

〔**讲解**〕见《太阳病下篇》第〔151〕条。

**伤寒吐下发汗后，虚烦，脉甚微，八九日心下痞鞕，胁下痛，气上冲咽喉，眩冒，经脉动惕者，久而成痿。**

〔**讲解**〕见《太阳病下篇》第〔160〕条。

**阳明病能食，下之不解者，其人不能食，若攻其热必哕。所以然者，胃中虚冷故也。以其人本虚，攻其热
必哕。**

〔**讲解**〕参见《阳明病篇》第〔194〕条。

**阳明病脉迟，食难用饱，饱则发烦头眩，必小便难，此欲作谷疸。虽下之，腹满如故。所以然者，脉迟故也。**

〔**讲解**〕见《阳明病篇》第〔195〕条。

**夫病阳多者热，下之则鞕；汗多，极发其汗亦鞕。**

〔**讲解**〕本条提示汗下不得法，皆可伤阴致便硬。

病证阳盛者多为热，若热未成实则不可攻下，误下则可能伤津化燥而使大便结硬。病见汗多者，津液已亏，再大发汗使阴津外亡，也会成津伤化燥，大便结硬之证。

**太阳病，寸缓关浮尺弱，其人发热汗出，复恶寒，不呕，但心下痞者，此以医下之也。**

〔**讲解**〕参见《阳明病篇》第〔244〕条。

**太阴之为病，腹满而吐，食不下，自利益甚，时腹自痛。若下之，必胸下结鞕。**

〔**讲解**〕见《太阴病篇》第〔273〕条。

**伤寒大吐大下之，极虚，复极汗者，其人外气怫郁。复与之水，以发其汗，因得哕。所以然者，胃中寒冷故也。**

〔**讲解**〕见《厥阴病篇》第〔380〕条。

**吐利发汗后，脉平，小烦者，以新虚不胜谷气故也。**

〔**讲解**〕见《霍乱病篇》第〔391〕条。

**太阳病，医发汗，遂发热恶寒。因复下之，心下痞。表里俱虚，阴阳气并竭，无阳则阴独。复加烧针，因胸烦，面色青黄，肤瞤者，难治。今色微黄，手足温者，易愈。**

〔**讲解**〕见（太阳病下篇》第〔153〕条。

**太阳病，得之八九日，如疟状，发热恶寒，热多寒少，其人不呕，清便欲自可，一日二三度发。脉微缓**
**者，为欲愈也。脉微而恶寒者，此阴阳俱虚，不可更发汗、更下，更吐也。面色反有热色者，未欲解也，以其不能得小汗出，身必痒，属桂枝麻黄各半汤。**

**桂枝**<small>一两十六铢</small>  **芍药**<small>一两</small>  **生姜**<small>一两，切</small>  **甘草**<small>一两，炙</small>  **麻黄**<small>一两，去节</small>  **大枣**<small>四枚，擘</small>  **杏仁**<small>二十四个，汤浸，去皮、尖及两人者</small>

**上七味，以水五升，先煮麻黄一二沸，去上沫，内诸药，煮取一升八合，去滓。温服六合。本云，桂枝汤三合，麻黄汤三合，并为六合，顿服。**

〔**讲解**〕见《太阳病上篇》第〔23〕条。

**服桂枝汤或下之，仍头项强痛，翕翕发热，无汗，心下满微痛，小便不利者，属桂枝去桂加茯苓白术汤。**

**芍药**<small>三两</small>  **甘草**<small>二两，炙</small>  **生姜**<small>三两，切</small>  **白术**<small>三两</small>  **茯苓**<small>三两</small>  **大枣**<small>十二枚，擘</small>

**上六味，以水八升，煮取三升，去滓。温服一升。小便利则愈。本云，桂枝汤，今去桂枝，加茯苓、白术。**

〔**讲解**〕见《太阳病上篇》第〔28〕条。

**太阳病，先发汗不解，而下之，脉浮者不愈，浮为在外，而反下之，故令不愈。今脉浮，故在外，当须解外则愈，宜桂枝汤。**

**桂枝**<small>三两，去皮</small>  **芍药**<small>三两</small>  **生姜**<small>三两，切</small>   **甘草**<small>二两，炙</small>  **大枣**<small>十二枚，擘</small>

**上五味，以水七升，煮取三升，去滓。温服一升。须臾啜热稀粥一升，以助药力，取汗。**

〔**讲解**〕见《太阳病中篇》第〔45〕条。

**下之后，复发汗，昼日烦躁不得眠，夜而安静，不呕，不渴，无表证，脉沉微，身无大热者，属干姜附子汤。**

**干姜**<small>一两</small>  **附子**<small>一枚，生用，去皮，破八片</small>

**上二味，以水三升，煮取一升，去滓。顿服。**

〔**讲**解〕见《太阳病中篇》第〔61〕条。

**伤寒若吐若下后，心下逆满，气上冲胸，起则头眩，脉沉紧，发汗则动经，身为振振摇者，属茯苓桂枝白术甘草汤。**

**茯苓**<small>四两</small>  **桂枝**<small>三两，去皮</small>  **白术**<small>二两</small>  **甘草**<small>二两，炙</small>

**上四味，以水六升，煮取三升，去滓。分温三服。**

〔**讲解**〕见《太阳病中篇》第〔67〕条。

**发汗，若下之后，病仍不解，烦躁者，属茯苓四逆汤。**

**茯苓**<small>四两</small>  **人参**<small>一两</small>   **附子**<small>一枚，生用，去皮，破八片</small>  **甘草**<small>二两，炙</small>  **干姜**<small>一两半</small>

**上五味，以水五升，煮取二升，去滓。温服七合，日三服。**

〔**讲解**〕见《太阳病中篇》第〔69〕条

**发汗吐下后，虚烦不得眠，若剧者，必反复颠倒，心中懊憹，属栀子豉汤。若少气者，栀子甘草豉汤。若呕者，栀子生姜豉汤。**

**肥栀子**<small>十四枚，擘</small>  **香豉**<small>四合，绵裹</small>

**上二味，以水四升，先煮栀子，得二升半，内豉，煮取一升半，去滓。分为二服。温进一服，得吐者，止后服。**

**栀子甘草豉汤方**

**肥栀子**<small>十四个，擘</small>  **甘草**<small>二两，炙</small>  **香豉**<small>四合，绵裹</small>

**上三味，以水四升，先煮二味，取二升半，内豉，煮取一升半，去滓。分二服。温进一服，得吐者，止后服。**

**栀子生姜豉汤**

**肥栀子**<small>十四个，擘</small>  **生姜**<small>五两，切</small>  **香豉**<small>四合，绵裹</small>

**上三味，以水四升，先煮二味，取二升半，内豉煮取一升半，去滓，分二服。温进一服，得吐者，止后服**。

〔**讲解**〕见《太阳病中篇》第〔76〕条。

**发汗，若下之，而烦热胸中窒者，属栀子豉汤证。**

〔**讲解**〕见《太阳病中篇》第〔77〕条。

**太阳病，过经十余日，心下温温欲吐，而胃中痛，大便反溏，腹微满，郁郁微烦，先此时极吐下者，与调胃承气汤。若不尔者，不可与。但欲呕，胸中痛，微溏者，此非柴胡汤证，以呕故知极吐下也。**

**调胃承气汤方**

**大黄**<small>四两，酒洗</small>  **甘草**<small>二两，炙</small>  **芒消**<small>半升</small>

**上三味，以水三升，煮取一升，去滓，内芒消，更上火令沸。顿服之。**

〔**讲解**〕见《太阳病中篇》第〔123〕条。

**太阳病，重发汗而复下之，不大便五六日，舌上燥而渴，日晡所小有潮热，**<small>一云日晡所心胸大烦。</small>**从心下至少腹鞕满而痛不可近者，属大陷胸汤。**

**大黄**<small>六两，去皮，酒洗</small>  **芒消**<small>一升</small>   **甘遂末**<small>一钱匕</small>

**上三味，以水六升，煮大黄，取二升，去滓，内芒消，煮两沸，内甘遂末。温服一升，得快利，止后服。**

〔**讲解**〕见《太阳病下篇》第〔137〕条。

**伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心烦者，此为未解也，属柴胡桂枝干姜汤。**

**柴胡**<small>半斤</small>  **桂枝**<small>三两，去皮</small>  **干姜**<small>二两</small>  **栝蒌根**<small>四两</small>  **黄芩**<small>三两</small>  **甘草**<small>二两，炙，</small>  **牡蛎**<small>二两，熬</small>

**上七味，以水一斗二升，煮取六升，去滓，再煎取三升。温服一升，日三服。初服微烦，后汗出便愈。**

〔**讲解**〕见《太阳病下篇》第〔147〕条。

**伤寒发汗，若吐若下，解后，心下痞鞕，噫气不除者属旋复代赭汤。**

〔**讲解**〕见《太阳病下篇》第〔161〕条。本条下亦载旋复代赭汤方，与〔161〕条下所载悉同，故不录。

**伤寒，大下之，复发汗，心下痞，恶寒者，表未解也。不可攻痞，当先解表，表解乃攻痞。解表宜桂枝**
**汤，用前方；攻痞宜大黄黄连泻心汤。**

**大黄**<small>二两，酒洗</small>  **黄连**<small>一两</small>

**上二味，以麻沸汤二升渍之，须臾绞去滓。分温再服。**<small>有黄芩，见第四卷中。</small>

〔**讲解**〕见《太阳病下篇》第〔164〕条。

**伤寒，若吐下后，七八日不解，热结在里，表里俱热，时时恶风，大渴，舌上干燥而烦，欲饮水数升者，属白虎加人参汤。**

〔**讲解**〕见《太阳病下篇》第〔168〕条。本条下亦载白虎加人参汤方，与《阳明病篇》第〔222〕条下所载悉同，故不录。

**伤寒，若吐若下后不解，不大便五六日，上至十余日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，**<small>一云顺衣妄撮，怵惕不安。</small>**微喘直视。脉弦者生，涩者死。微者，但发热谵语者，属大承气汤。**

**大黄**<small>四两去皮，酒洗</small>  **厚朴**<small>半斤，炙</small>  **枳实**<small>五枚，炙</small>  **芒消**<small>三合</small>

**上四味，以水一斗，先煮二味，取五升，内大黄，煮取二升，去滓，内芒消，更煮令一沸。分温再服，得利者，止后服。**

〔**讲解**〕见《阳明病篇》第〔212〕条。

**三阳合病，腹满，身重，难以转侧，口不仁，面垢，**<small>又作枯，一云向经。</small>**谵语，遗尿。发汗则谵语，下之则额上生汗。若手足逆冷，自汗出者，属白虎汤。**

〔**讲解**〕见《阳明病篇》第〔219〕条。赵刻原本自"谵语，遗尿”以下另起一行。此据第〔219〕条将其合并为一条。本条下亦载白虎汤方，与〔219〕条下所载悉同，故不录。

**阳明病，脉浮而紧，咽燥口苦，腹满而喘，发热汗出，不恶寒反恶热，身重。若发汗，则躁，心愦愦而反谵语。若加温针，必怵惕，烦躁，不得眠。若下之，则胃中空虚，客气动膈，心中懊憹，舌上胎者，属栀子豉汤证。**

〔**讲解**〕见《阳明病篇》第〔221〕条。

**阳明病下之，心中懊憹而烦，胃中有燥屎者，可攻。腹微满，初头鞕，后必溏，不可攻之。若有燥屎者，宜大承气汤。**

〔**讲解**〕见《阳明病篇》第〔238〕条。

**太阳病，若吐、若下、若发汗后，微烦，小便数，大便因鞕者，与小承气汤和之愈。**

**大黄**<small>四两，酒洗</small>  **厚朴**<small>二两，炙</small>  **枳实**<small>三枚，炙</small>

**上三味，以水四升，煮取一升二合，去滓。分温二服。**

〔**讲解**〕见《阳明病篇》第〔250〕条。

**大汗，若大下，而厥冷者，属四逆汤。**

**甘草**<small>二两，炙</small>  **干姜**<small>一两半</small>  **附子**<small>一枚，生用、去皮、破八片</small>

**上三味，以水三升，煮取一升二合，去滓。分温再服。强人可大附子一枚，干姜四两。**

〔**讲解**〕参见《厥阴病篇》第〔354〕条。

**太阳病，下之后，其气上冲者，可与桂枝汤。若不上冲者，不得与之。**

〔**讲解**〕见《太阳病上篇》第〔15〕条。

**太阳病，下之后，脉促胸满者，属桂枝去芍药汤。**<small>促，一作纵。</small>

**桂枝**<small>三两，去皮</small>  **甘草**<small>二两，炙</small>  **生姜**<small>三两</small>  **大枣**<small>十二枚，擘</small>

**上四味，以水七升，煮取三升，去滓。温服一升。本云，桂枝汤今去芍药**，

〔**讲解**〕见《太阳病上篇》第〔21〕条。

**若微恶寒者，属桂枝去芍药加附子汤。**

**桂枝**<small>三两，去皮</small>  **甘草**<small>二两，炙</small>  **生姜**<small>三两，切</small>  **大枣**<small>十二枚，擘</small>  **附子**<small>一枚，炮</small>

**上五味，以水七升，煮取三升，去滓。温服一升。本云，桂枝汤今去芍药，加附子。**

〔**讲解**〕见《太阳上篇》第〔22〕条。

**太阳病，桂枝证，医反下之，利遂不止，脉促者，表未解也，喘而汗出者，属葛根黄芩黄连汤。**<small>促，一作纵</small>

〔**讲解**〕见《太阳病中篇》第〔34〕条。本条下亦载葛根芩连汤方，与〔34〕条下所载基本相同，故不录。

**太阳病，下之微喘者，表未解故也，属桂枝加厚朴杏子汤。**

**桂枝**<small>三两，去皮</small>  **芍药**<small>三两</small>**生姜**<small>三两，切</small>  **甘草**<small>二两，炙</small>  **厚朴**<small>二两，炙，去皮</small>  **大枣**<small>十二枚，擘</small>  **杏仁**<small>五十个，去皮、尖</small>

**上七味，以水七升，煮取三升，去滓。温服一升。**

〔**讲解**〕见《太阳病中篇》第〔43〕条。

**伤寒，不大便六七日，头痛有热者，与承气汤。其小便清者，**<small>一云大便青。</small>**知不在里，仍在表也，当须发**
**汗。若头痛者，必衄。宜桂枝汤。**

〔**讲解**〕见《太阳病中篇》第〔56〕条。

**伤寒五六日，大下之后，身热不去，心中结痛者，未欲解也，属栀子豉汤证。**

〔**讲解**〕见《太阳病中篇》第〔78〕条。

**伤寒下后，心烦，腹满，卧起不安者，属栀子厚朴汤。**

**栀子**<small>十四枚，擘</small>  **厚朴**<small>四两，炙</small>  **枳实**<small>四个，水浸，炙令赤</small>

**上三味，以水三升半，煮取一升半，去滓。分二服。温进一服，得吐者，止后服。**

〔**讲解**〕见《太限病中篇》第〔79〕条。

**伤寒，医以丸药大下之，身热不去，微烦者，属栀子干姜汤。**

**栀子**<small>十四个，擘</small>  **干姜**<small>二两</small>

**上二味，以水三升半，煮，取一升半，去滓。分二服。一服得吐者，止后服。**

**凡用栀子汤病，人旧微溏者，不可与服之。**

〔**讲解**〕见《太阳病中篇》第〔80〕、〔81〕条。

**伤寒，医下之，续得下利清谷不止，身疼痛者，急当救里。后身疼痛，清便自调者，急当救表。救里宜四逆汤；救表宜桂枝汤。**

〔**讲解**〕见《太阳病中篇》第〔91〕条。

**太阳病，过经十余曰，反二三下之，后四五日，柴胡证仍在者，先与小柴胡汤。呕不止，心下急**，<small>一云呕止小安。</small>**郁郁微烦者，为未解也，可与大柴胡汤下之则愈。**

**柴胡**<small>半斤</small>  **黄芩**<small>三两</small>  **芍药**<small>三两</small>  **半夏**<small>半升，洗</small>  **生姜**<small>五两</small>  **枳实**<small>四枚，炙</small>  **大枣**<small>十二枚，擘</small>

**上七味，以水一斗二升，煮取六升，去滓，再煎取三升。温服一升，日三服。一方加大黄二两，若不加，恐不为大柴胡汤。**

〔**讲解**〕见《太阳病中篇》第〔103〕条。

**伤寒，十三日不解，胸胁满而呕，日哺所发潮热，已而微利。此本柴胡，下之不得利，今反利者，知医以丸药下之，此非其治也。潮热者，实也，先服小柴胡汤以解外，后以柴胡加芒消汤主之。**

**柴胡**<small>二两十六铢</small>  **黄芩**<small>一两</small>  **人参**<small>一两</small>  **甘草**<small>一两，炙</small>   **生姜**<small>—两</small>  **半夏**<small>二十铢，旧云，五枚，洗</small>  **大枣**<small>四枚，擘</small>  **芒消**<small>二两</small>

**上八味，以水四升，煮取二升，去滓，内芒消，更煮微沸。温分再服。不解更作。**

〔**讲解**〕见《太阳病中篇》第〔104〕条。

**伤寒十三日，过经谵语者，以有热也，当以汤下之。若小便利者，大便当鞕，而反下利，脉调和者，知医以丸药下之，非其治也。若自下利者，脉当微厥，今反和者，此为内实也，属调胃承气汤证。**

〔**讲解**〕见《太阳病中篇》第〔105〕条。

**伤寒八九日，下之胸满烦惊，小便不利，谵语，一身尽重，不可转侧者，属柴胡加龙骨牡蛎汤。**

**柴胡**<small>四两</small>  **龙骨**<small>一两半</small>  **黄芩**<small>一两半</small>  **生姜**<small>一两半，切</small>  **铅丹**<small>一两半</small>  **人参**<small>一两半</small>  **桂枝**<small>一两半，去皮</small>  **茯苓**<small>一两半</small>  **半夏**<small>二合半，洗</small>  **大黄**<small>二两</small>  **牡蛎**<small>—两半，熬</small>  **大枣**<small>六枚，擘</small>

**上十二味，以水八升，煮取四升，内大黄切如棋子，更煮一两沸，去滓。温服一升。本云，柴胡汤今加龙骨等。**

〔**讲解**〕《太阳病中篇》第〔107〕条。

**火逆，下之，因烧针烦躁者，属桂枝甘草龙骨牡蛎汤。**

〔**讲解**〕见《太阳病中篇》第〔118〕条。本条下所载桂枝甘草龙骨牡蜒汤与〔118〕条下所载基本相同，故略而不录。

**太阳病，脉浮而动数，浮则为风，数则为热，动则为痛，数则为虚，头痛发热，微盗汗出，而反恶寒者，表未解也。医反下之，动数变迟，膈内拒痛**，<small>一云头痛即眩。</small>**胃中空虚，客气动膈，短气躁烦，心中懊憹，阳气内陷，心下因鞕，则为结胸，属大陷胸汤证。若不结胸，但头汗出，余处无汗，剂颈而还，小便不利，身必发黄。**

〔**讲解**〕见《太阳病下篇》第〔134〕条。

**伤寒五六日，呕而发热者，柴胡汤证具，而以他药下之，柴胡证仍在者，复与柴胡汤。此虽已下之不为逆，必蒸蒸而振，却发热汗出而解。舍心下满而鞕痛者，此为结胸也,大陷胸汤主之，用前方。但满而不痛者，此为痞，柴胡不中与之，属半夏泻心汤。**

**半夏**<small>半升，洗</small>  **黄芩**<small>三两</small> **干姜**<small>三两</small>  **人参**<small>三两</small>  **甘草**<small>三两，炙</small>  **黄连**<small>二两</small>  **大枣**<small>十二枚，擘</small>

**上七味，以水一斗，煮取六升，去滓，再煎取三升，温服一升，日三服。**

〔**讲解**〕见《太阳病下篇》第〔149〕条。

**本以下之，故心下痞，与泻心汤，痞不解，其人渴而口燥，烦，小便不利者，属五苓散。**<small>一方云，忍之一日乃愈。</small>

**猪苓**<small>十八铢，去黑皮</small>  **白术**<small>十八铢</small>  **茯苓**<small>十八铢</small>  **泽泻**<small>一两六铢</small>  **桂心**<small>半两，去皮</small>

**上五味，为散，白术和服方寸匕，日三服，多饮暖水，汗出愈。**

〔**讲解**〕见《太阳病下篇》第〔156〕条。

**伤寒中风，医反下之，其人下利日数十行，谷不化，腹中雷鸣，心下痞鞭而满，干呕心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使鞭也，属甘草泻心汤。**

〔**讲解**〕见《太阳病下篇》第〔156〕条。本条下所载甘草泻心汤方与〔158〕条下所载悉同，故略而不录.方后有宋臣校语云：“有人参，见第四卷中”。

**伤寒，服汤药，下利不止，心下痞鞕，服泻心汤已，复以他药下之，利不止。医以理中与之，利益甚。理中，理中焦，此利在下焦，属赤石脂禹余粮汤。复不止者，当利其小便。**

〔**讲解**〕见《太阳病下篇》第〔159〕条。本条下所载赤石脂禹余粮汤与〔159〕条下所载悉用，故不录。

**太阳病，外证未除而数下之，遂协热而利，利下不止，心下痞鞕，表里不解者，属桂枝人参汤。**

**桂枝**<small>四两，别切，去皮</small>  **甘草**<small>四两，炙</small>  **白术**<small>三两</small>  **人参**<small>三两</small>  **干姜**<small>三两</small>

**上五味，以水九升，先煮四味，取五升，内桂，更煮取三升，去滓。温服一升。日再夜一服。**

〔**讲解**〕见《太阳病下篇》第〔163〕条。

**下后不可更行桂枝汤，汗出而喘，无大热者，属麻黄杏子甘草石膏汤。**

**麻黄**<small>四两，去节</small>  **杏仁**<small>五十个，去皮、尖</small>  **甘草**<small>二两，炙</small>  **石膏**<small>半斤，碎</small>

**上四味，以水七升，先煮麻黄，减二升，去上沫，内诸药，煮取三升，去滓。温服一升。本云，黄耳杯。**

〔**讲解**〕《太阳病下篇》第〔162〕条。

**阳明病，下之，其外有热，手足温，不结胸，心中懊憹，饥不能食，但头汗出者，属栀子豉汤证，**

〔**讲解**〕见《阳明病篇》第〔228〕条。

**伤寒吐后，腹胀满者，属调胃承气汤证。**

〔**讲解**〕见《阳明病篇》第〔249〕条。

**病人无表里证，发热七八日，脉虽浮数者，可下之。假令已下，脉数不解，今热则消谷喜饥，至六七日不大便者，有瘀血，属抵当汤。**

**大黄**<small>三两，酒洗</small>  **桃仁**<small>二十枚，去皮、尖</small>  **水蛭**<small>三十枚，熬</small>  **虻虫**<small>去翅足，三十枚，熬</small>

**上四味，以水五升，煮取三升，去滓。温服一升，不下更服。**

〔**讲解**〕见《阳明病篇》第〔257〕条。

**本太阳病，医反下之，因尔腹满时痛者，属太阴也，属桂枝加芍药汤。**

〔**讲解**〕参见《太阴病篇》第〔279〕条。本条下所载桂枝加芍药汤方与〔279〕条下所载基本相同，故略而不录。

**伤寒六七日，大下，寸脉沉而迟，手足厥逆，下部脉不至，喉咽不利，唾脓血，泄利不止者，为难治，属麻黄升麻汤。**

**麻黄**<small>二两半，去节</small>  **升麻**<small>一两六铢</small>    **当归**<small>一两六铢</small>    **知母**<small>十八铢</small>    **黄芩**<small>十八铢</small>   **萎蕤**<small>十八铢，一作昌蒲</small>   **芍药**<small>六铢</small> **天门冬**<small>六铢，去心</small>  **桂枝**<small>六铢，去皮</small>  **茯苓**<small>六铢</small>  **甘草**<small>六铢，炙</small>  **石膏**<small>六铢，碎，绵裹</small>  **白术**<small>六铢</small>  **干姜**<small>六铢</small>

**上十四味，以水一斗，先煮麻黄一两沸，去上沫，内诸药，煮取三升，去滓。分温三服，相去如炊三斗米顷令尽，汗出愈。**

〔**讲解**〕见《厥阴病篇》第〔357〕条。

**伤寒本自寒下，医复吐下之，寒格更逆吐下；若食入口即吐，属干姜黄芩黄连人参汤。**

〔**讲解**〕见《厥阴病篇》第〔359〕条。本条下所载干姜黄芩黄连人参汤与第〔359〕条下所载悉同，故不录。

### **小结**

本篇集汗吐下后诸病变凡70条，其中或表或里，或寒或热，或虚或实，或阴或阳，可谓变化莫测，然论其治疗，则又不外“观其脉证，知犯何逆，随证治之”，这正是中医辨证论治的总则。

### **复习思考题**

通过本篇的学习，你对“观其脉证，知犯何逆，随证治之”的原则有何体会？