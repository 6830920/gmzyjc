# 伤寒论条目

## 伤寒论卷第一

### 辨脉法第一

#### 单元1

**问曰：脉有阴阳，何谓也？答曰：凡脉大浮数动滑，此名阳也；脉沉涩弱弦微，此名阴也。凡阴病见阳脉者生，阳病见阴脉者死。**

**问曰：脉有阳结阴结者，何以别之？答曰：其脉浮而数，能食，不大便者，此为实，名曰阳结也，期十七日剧。其脉沉而迟，不能食，身体重，大便反鞕，**<small>音硬，下同。</small>**名曰阴结也，期十四日当剧。**

**问曰：病有洒淅恶寒，而复发热者何？答曰：阴脉不足，阳往从之，阳脉不足，阴往乘之。曰：何谓阳不足？答曰：假令寸口脉微，名曰阳不足，阴气上入阳中，则洒淅恶寒也。曰：何谓阴不足？答曰：尺脉弱，名曰阴不足，阳气下陷入阴中，则发热也。**

**阳脉浮，**<small>一作微。</small>**阴脉弱者，则血虚，血虚则筋急也。其脉沉者，荣气微也；其脉浮，而汗出如流珠者，卫气衰也。荣气微者，加烧针则血留不行，更发热而躁烦也。**

**脉蔼蔼如车盖者，名曰阳结也。**<small>一云秋脉。</small>

**脉累累如循长竿者，名曰阴结也。**<small>一云夏脉。</small>

**脉瞥瞥如羹上肥者，阳气微也。**

**脉萦萦如蜘蛛丝者，阳气衰也。**<small>一云阴气。</small>

**脉绵绵如泻漆之绝者，亡其血也。**

**脉来缓，时一止复来者，名曰结；脉来数，时一止复来者，名曰促。**<small>一作纵。</small>**脉阳盛则促，阴盛则结，此皆病脉。**

**阴阳相搏，名曰动。阳动则汗出，阴动则发热。形冷恶寒者，此三焦伤也。若数脉见于关上，上下无头尾，如豆大，厥厥动摇者，名曰动也。**

**阳脉浮大而濡，阴脉浮大而濡，阴脉与阳脉同等者，名曰缓也。**

#### 单元2

**脉浮而紧者，名曰弦也。弦者，状如弓弦，按之不移也。脉紧者，如转索无常也。**

**脉弦而大，弦则为减，大则为芤，减则为寒，芤则为虚，虚寒相搏，此名为革，妇人则半产漏下，男子则亡血失精。**

**问曰：病有战而汗出，因得解者，何也？答曰：脉浮而紧，按之反芤，此为本虚，故当战而汗出也。其人本虚，是以发战，以脉浮，故当汗出而解也。若脉浮而数，按之不芤，此人本不虚，若欲自解，但汗出耳，不发战也。**

**问曰：病有不战而汗出解者，何也？答曰：脉大而浮数，故知不战汗出而解也。**

**问曰：病有不战不汗出而解者，何也？答曰：其脉自微，此以曾发汗，若吐，若下，若亡血，以内无津液，此阴阳自和，必自愈，故不战不汗出而解也。**

**问曰：伤寒三日，脉浮数而微，病人身凉和者，何也？答曰：此为欲解也，解以夜半脉浮而解者，濈然汗出也；脉数而解者，必能食也；脉微而解者，必大汗出也。**

**问曰：脉病欲知愈未愈者，何以别之？答曰：寸口、关上、尺中三处、大小、浮沉，迟数同等，虽有寒热不解者，此脉阴阳为和平，虽剧当愈。**

**师曰：立夏得洪**<small>一作浮。</small>**大脉，是其本位，其人病身体苦疼重者，须发其汗。若明日身不疼不重者，不须发汗。若汗濈濈自出者，明日便解矣。何以言之？立夏脉洪大，是其时脉，故使然也。四时仿此。**

**问曰：凡病欲知何时得，何时愈。答曰：假令夜半得病者，明日日中愈，日中得病者夜半愈。何以言之？日中得病夜半愈者，以阳得阴则解也，夜半得病明日日中愈者，以阴得阳则解也。**

#### 单元3

**寸口脉，浮为在表，沉为在里，数为在腑，迟为在脏；假令脉迟，此为在脏也。**

**趺阳脉浮而涩，少阴脉如经者，其病在脾，法当下利。何以知之？若脉浮大者，气实血虚也。今趺阳脉浮而涩，故知脾气不足，胃气虚也；以少阴脉弦而浮**<small>一作沉。</small>**才见，此为调脉，故称如经也。若反滑而数者，故知当屎脓也。**<small>《玉函》作溺。</small>

**寸口脉浮而紧，浮则为风，紧则为寒，风则伤卫，寒则伤荣，荣卫俱病，骨节烦疼，当发其汗也。**

**趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。荣卫内陷，其数先微，脉反但浮，其人必大便鞕，气噫而除。何以言之？本以数脉动脾，其数先微，故知脾气不治，大便鞕，气噫而除。今脉反浮，其数改微。邪气独留，心中则饥，邪热不杀谷，潮热发渴，数脉当迟缓，脉因前后度数如法，病者则饥，数脉不时，则生恶疮也。**

**师曰：病人脉微而涩者，此为医所病也。大发其汗，又数大下之，其人亡血，病当恶寒，后乃发热，无休止时。夏月盛热，欲著复衣，冬月盛寒，欲裸其身。所以然者，阳微则恶寒，阴弱则发热，此医发其汗，使阳气微，又大下之，令阴气弱。五月之时，阳气在表，胃中虚冷，以阳气内微，不能胜冷，故欲著复衣。十一月之时，阳气在里，胃中烦热，以阴气内弱，不能胜热，故欲裸其身。又阴脉迟涩，故知亡血也。**

**脉浮而大，心下反鞕，有热属脏者，攻之不令发汗，属腑者，不令溲数，溲数则大便鞕。汗多则热愈，汗少则便难，脉迟尚未可攻。**

**脉浮而洪，身汗如油，喘而不休，水浆不下，形体不仁，乍静乍乱，此为命绝也。又未知何脏先受其灾，若汗出发润，喘不休者，此为肺先绝也。阳反独留，形体如烟熏，直视摇头者，此为心先绝也。唇吻反青，四肢漐习者，此为肝绝也。环口黧黑，柔汗发黄者，此为脾绝也。溲便遗失，狂言，目反直视者，此为肾绝也。又未知何脏阴阳前绝，若阳气前绝，阴气后竭者，其人死，身色必青；阴气前绝，阳气后竭者，其人死，身色必赤，腋下温，心下热也。**

**寸口脉浮大，而医反下之，此为大逆。浮则无血，大则为寒，寒气相搏，则为肠鸣。医乃不知而反饮冷水，令汗大出，水得寒气，冷必相搏，其人则䭇。**<small>音噎，下同。</small>

**趺阳脉浮，浮则为虚，浮虚相搏，故令气䭇，言胃气虚竭也。脉滑则为哕，此为医咎，责虚取实，守空迫血。脉浮鼻中燥者，必衄也。**

**诸脉浮数，当发热而洒淅恶寒。若有痛处，饮食如常者，蓄积有脓也。**

**脉浮而迟，面热赤而战惕者，六七日当汗出而解，反发热者差迟。迟为无阳，不能作汗，其身必痒也。**

**寸口脉阴阳俱紧者，法当清邪中于上焦，浊邪中于下焦。清邪中上，名曰洁也；浊邪中下，名曰浑也。阴中于邪，必内慄也。表气微虚，里气不守，故使邪中于阴也。阳中于邪，必发热头痛，项强颈挛，腰痛胫酸，所为阳中雾露之气。故曰清邪中上，浊邪中下。阴气为慄，足膝逆冷，便溺妄出。表气微虚，里气微急，三焦相溷，内外不通。上焦怫**<small>音佛，下同</small>**郁，脏气相熏，口烂食龂也。中焦不治，胃气上冲，脾气不转，胃中为浊，荣卫不通，血凝不流。若胃气前通者，小便赤黄，与热相搏，因热作使，游于经络，出入脏府，热气所过，则为痈脓。若阴气前通者，阳气厥微，阴无所使，客气内入，嚏而出之，声嗢**<small>乙骨切</small>**咽塞。寒厥相追，为热所拥，血凝自下，状如豚肝。阴阳俱厥，脾气孤弱，五液注下。下焦不盍，**<small>一作阖</small>**清便下重，令便数难，齐筑湫痛，命将难全。**

**脉阴阳俱紧者，口中气出，唇干口燥，踡卧足冷，鼻中涕出，舌上胎滑，勿妄治也。到七日以来，其人微发热，手足温者，此为欲解；或到八日以上，反大发热者，此为难治。设使恶寒者，必欲呕也；腹内痛者，必欲利也。**

**脉阴阳俱紧，至于吐利，其脉独不解；紧去入安，此为欲解。若脉迟至六七日不欲食，此为晚发，水故也，为未解；食自可者为欲解。病六七日，手足三部脉皆至，大烦而口噤不能言，其人躁扰者，必欲解也。若脉和，其人大烦，目重，脸内际黄者，此欲解也。**

**脉浮而数，浮为风，数为虚，风为热，虚为寒，风虚相搏，则洒淅恶寒也。**

**脉浮而滑，浮为阳，滑为实，阳实相搏，其脉数疾，卫气失度。浮滑之脉数疾，发热汗出者，此为不治。**

**伤寒欬逆上气，其脉散者死，谓其形损故也。**

### 平脉法第二

#### 单元1

**问曰：脉有三部，阴阳相乘，荣卫血气，在人体躬，呼吸出入，上下于中，因息遊布，津液流通。随时动作，效象形容，春弦秋浮，冬沉夏洪，察色观脉，大小不同，一时之间，变无经常，尺寸参差，或短或长，上下乖错，或存或亡，病辄改易，进昂退低，心迷意惑，动失纪纲，愿为具陈，令得分明。师曰：子之所问，道之根源，脉有三部，尺寸及关，荣卫流行，不失衡铨，肾沉心洪，肺浮肝弦，此自经常，不失铢分，出入升降，漏刻周旋，水下百刻，一周循环，当复寸口，虚实见焉。变化相乘，阴阳相干，风则浮虚，寒则牢坚，沉潜水滀，支饮急弦，动则为痛，数则热烦，设有不应，知变所缘，三部不同，病各异端，大过可怪，不及亦然，邪不空见，终必有奸，审察表里，三焦别焉，知其所舍，消息诊看，料度腑脏，独见若神，为子条记，传与贤人。**

**师曰：呼吸者，脉之头也。初持脉，来疾去迟，此出疾入迟，名曰内虚外实也。初持脉，来迟去疾，此出迟入疾，名曰内实外虚也。**

**问曰：上工望而知之，中工问而知之，下工脉而知之，愿闻其说。师曰：病家人请云，病人苦发热，身体疼，病人自卧，师到诊其脉，沉而迟者，知其差也。何以知之？若表有病者，脉当浮大，今脉反沉迟，故知愈也。假令病人云腹内卒痛，病人自坐，师到脉之，浮而大者，知其差也。何以知之？若里有病者，脉当沉而细，今脉浮大，故知愈也。**

**师曰：病家人来请云，病人发热烦极。明日师到，病人向壁卧，此热已去也。设令脉不和，处言已愈。设令向壁卧，闻师到，不惊起而眄视，若三言三止，脉之嚥唾者，此诈病也。设令脉自和，处言此病大重，当须服吐下药，针灸数十百处乃愈。**

**师持脉，病人欠者，无病也。脉之呻者，病也。言迟者，风也。摇头言者，里痛也。行迟者，表强也。坐而伏者，短气也。坐而下一脚者，腰痛也。里实护腹如怀卵物者，心痛也。**

#### 单元2

**师曰：伏气之病，以意候之，今月之内，欲有伏气，假令旧有伏气，当须脉之，若脉微弱者，当喉中痛似伤，非喉痹也。病人云，实咽中痛，虽尔，今复欲下利。**

**问曰:人恐怖者，其脉何状？师曰：脉形如循丝累累然，其面白，脱色也。**

**问曰：人不饮，其脉何类？师曰：脉自涩，唇口干燥也。**

**问曰：人愧者，其脉何类？师曰：脉浮而面色乍白乍赤。**

#### 单元3

**问曰：《经》说脉有三菽、六菽重者，何谓也？师曰：脉人以指按之，如三菽之重者，肺气也；如六菽之重者，心气也；如九菽之重者，脾气也；如十二菽之重者，肝气也；按之至骨者，肾气也**。<small>菽者，小豆也</small>**假令下利，寸口、关上、尺中悉不见脉，然尺中时一小见，脉再举头**<small>一云按投肾谓所胜脾，脾胜不应时。</small>**者，肾气也。若见损脉来至，为难治。**

**问曰：脉有相乘，有纵有横，有逆有顺，何谓也？师曰：水行乘火，金行乘木，名曰纵；火行乘水，木行乘金，名曰横；水行乘金，火行乘木，名曰逆；金行乘水，木行乘火，名曰顺也。**

**问曰：脉有残贼，何谓也？师曰：脉有弦紧浮滑沉涩，此六脉名曰残贼，能为诸脉作病也。**

**问曰：脉有灾怪何谓也？师曰假令人病，脉得太阳，与形证相应，因为作汤，比还送汤如食顷，病人乃大吐，若下利，腹中痛。师曰：我前来不见此证，今乃变异，是名灾怪。又问曰：何缘作此吐利？答曰：或有旧时服药，今乃发作，故为灾怪耳。**

#### 单元4

**问曰：东方肝脉，其形何似？师曰：肝者，木也，名厥阴，其脉微弦濡弱而长，是肝脉也。肝脉自得濡弱者愈也，假令得纯弦脉者死，何以知之？以其脉如弦直，此是肝脏伤，故知死也。**

**南方心脉，其形何似？师曰：心者，火也，名少阴，其脉洪大而长，是心脉也。心病自得洪大者，愈也。假令脉来微去大，故名反，病在里也；脉来头小本大，故名复，病在表也；上微头小者，则汗出；下微本大者，则为关格不通，不得尿，头无汗者可治，有汗者死。**

**西方肺脉，其形何似？师曰：肺者，金也，名太阴，其脉毛浮也。肺病自得此脉，若得缓迟者皆愈；若得数者则剧。何以知之？数者，南方火，火克西方金。法当痈肿，为难治也。**

**问曰：二月得毛浮脉，何以处言至秋当死？师曰：二月之时，脉当濡弱，反得毛浮者，故知至秋死。二月肝用事，肝属木，脉应濡弱，反得毛浮脉者，是肺脉也，肺属金，金来克木，故知至秋死。他皆倣此。**

#### 单元5

**师曰：脉肥人责浮，瘦人责沉。肥人当沉，今反浮；瘦人当浮，今反沉，故责之。**

**师曰：寸脉下不至关，为阳绝，尺脉上不至关，为阴绝，此皆不治，决死也。若计其余命生死之期，期以月节克之也。**

**师曰，脉病人不病，名曰行尸，以无王气，卒眩仆不识人者，短命则死。人病脉不病，名曰内虚，以无谷神，虽困无苦。**

**问曰：翕奄沉，名曰滑，何谓也？师曰：沉为纯阴，翕为正阳，阴阳和合，故令脉滑，关尺自平。阳明脉微沉，食饮自可；少阴脉微滑，滑者，紧之浮名也，此为阴实，其人必股内汗出，阴下湿也。**

**问曰：曾为人所难，紧脉从何而来？师曰：假令亡汗，若吐，以肺里寒，故令脉紧也。假令欬者，坐饮冷水，故令脉紧也。假令下利，以胃虚冷，故令脉紧也。**

#### 单元6

**寸口卫气盛，名曰高；**<small>高者，暴狂而肥。</small>**荣气盛，名曰章。**<small>章者，暴泽而光。</small>**高章相搏，名曰纲。**<small>纲者，身筋急，脉强宣故也。</small>**卫气弱，名曰惵；**<small>惵者，心中气动迫怯。</small>**荣气弱，名曰卑。**<small>卑者、心中常自羞愧。</small>**惵卑相搏，名曰损。**<small>损者，五脏六腑俱乏气虚惙故也。</small>**卫气和，名曰缓；**<small>缓者，四肢不能自收。</small>**荣气和，名曰迟。**<small>迟者，身体俱重但欲眠也。</small>**缓迟相搏，名曰沉。**<small>沉者，腰中直腹内急痛，但欲卧不欲行。</small>

**寸口脉缓而迟，缓则阳气长，其色鲜，其颜光，其声商，毛发长；迟则阴气盛，骨髓生，血满，肌肉紧薄鲜鞭。阴阳相抱，荣卫俱行，刚柔相得，名曰强也。**

**趺阳脉滑而紧，滑者胃气实，紧者脾气强。持实击强，痛还自伤，以手把刃，坐作疮也。**

**寸口脉浮而大，浮为虚，大为实，在尺为关，在寸为格，关则不得小便，格则吐逆。**

**趺阳脉伏而涩，伏则吐逆，水谷不化，涩则食不得入，名曰关格。**

**脉浮而大，浮为风虚，大为气强，风气相搏，必成隐疹，身体为痒<small>。</small>痒者，名泄风，久久为痂癞**<small>。</small><small>眉少发稀，身有干疮而腥臭也。</small>

**寸口脉弱而迟，弱者卫气微，迟者荣中寒。荣为血，血寒则发热；卫为气，气微者心内饥，饥而虚满不能食也。**

**趺阳脉大而紧者，当即下利，为难治。**

**寸口脉弱而缓，弱者阳气不足，缓者胃气有余，噫而吞酸，食卒不下，气填于膈上也。**<small>一作下。</small>

**趺阳脉紧而浮，浮为气，紧为寒，浮为腹满，紧为绞痛。浮紧相搏，肠鸣而转，转即气动，膈气乃下。少阴脉不出，其阴肿大而虚也。**

**寸口脉微涩，微者卫气不行，涩者荣气不逮，荣卫不能相将，三焦无所仰，身体痹不仁。荣气不足，则烦疼口难言；卫气虚者，则恶寒数欠。三焦不归其部，上焦不归者，噫而酢吞；中焦不归者，不能消谷引食；下焦不归者，则遗溲。**

**趺阳脉沉而数，沉为实，数消谷，紧者病难治。**

**寸口脉微而涩，微者卫气衰，涩者荣气不足。卫气衰，面色黄，荣气不足，面色青。荣为根，卫为叶，荣卫俱微，则根叶枯槁而寒慄欬逆，唾腥吐涎沫也。**

**趺阳脉浮而芤，浮者卫气虚，芤者荣气伤，其身体瘦，肌肉甲错，浮芤相搏，宗气衰微，四属断绝。**<small>四属者，谓皮肉脂髓俱竭宗气则衰矣。</small>

**寸口脉微而缓，微者卫气疎，疎则其肤空；缓者胃气实，实则谷消而水化也。谷入于胃，脉道乃行，水入于经，其血乃成。荣盛则其肤必疎，三焦绝经，名曰血崩。**

**趺阳脉微而紧，紧则为寒，微则为虚。微紧相搏，则为短气。**

**少阴脉弱而涩，弱者微烦，涩者厥逆。**

**趺阳脉不出，脾不上下，身冷肤鞕。**

**少阴脉不至，肾气微，少精血，奔气促迫，上入胸膈，宗气反聚，血结心下，阳气退下，热归阴股，与阴相动，令身不仁，此为尸厥，当刺期门巨阙。**<small>宗气者，三焦归气也，有名无形，气之神使也，下荣玉茎，故宗筋聚缩之也。</small>

**寸口脉微，尺脉紧，其人虚损多汗，知阴常在，绝不见阳也。**

**寸口诸微亡阳，诸濡亡血，诸弱发热，诸紧为寒。诸乘寒者，则为厥，郁冒不仁，以胃无谷气，脾涩不通，口急不能言，战而慄也。**

#### 单元7

**问曰：濡弱，何以反适十一头？师曰：五脏六腑相乘，故令十一。**

**问曰：何以知乘府？何以知乘脏？师曰：诸阳浮数，为乘府；诸阴迟涩，为乘脏也。**

## **伤寒论卷第二**

### 伤寒例第三

#### 单元1

**《阴阳大论》云：春气温和，夏气暑热，秋气清凉，冬气冰列，此则四时正气之序也。冬时严寒，万类深藏，君子固密，则不伤于寒，触冒之者，乃名伤寒耳。其伤于四时之气，皆能为病，以伤寒为毒者，以其最成杀厉之气也。中而即病者，名曰伤寒。不即病者，寒毒藏于肌肤，至春变为温病，至夏变为暑病。暑病者，热极重于温也。是以辛苦之人，春夏多温热病者，皆由冬时触寒所致，非时行之气也。凡时行者，春时应暖而反大寒，夏时应热而反大凉，秋时应凉而反大热，冬时应寒而反大温，此非其时而有其气。是以一岁之中，长幼之病多相似者，此则时行之气也。夫欲候知四时正气为病，及时行疫气之法，皆当按斗历占之。九月霜降节后，宜渐寒，向冬大寒，至正月雨水节后，宜解也。所以谓之雨水者，以冰雪解而为雨水故也。至惊蛰二月节后，气渐和暖，向夏大热，至秋便凉。从霜降以后，至春分以前，凡有触冒霜露，体中寒即病者，谓之伤寒也。九月十月，寒气尚微，为病则轻。十一月十二月，寒冽已严，为病则重。正月二月，寒渐将解，为病亦轻。此以冬时不调，适有伤寒之人，即为病也。其冬有非节之暖者，名为冬温。冬温之毒，与伤寒大异，冬温复有先后，更相重沓，亦有轻重，为治不同，证如后章。从立春节后，其中无暴大寒，又不冰雪，而有人壮热为病者，此属春时阳气，发于冬时伏寒，变为温病。从春分以后至秋分节前，天有暴寒者，皆为时行寒疫也。三月四月，或有暴寒，其时阳气尚弱，为寒所折，病热犹轻。五月六月，阳气已盛，为寒所折，病热则重。七月八月，阳气已衰，为寒所折，病热亦微。其病与温及暑病相似，但治有殊耳。十五日得一气，于四时之中，一时有六气，四六名为二十四。然气候亦有应至仍不至，或有未应至而至者，或有至而太过者，皆成病气也。但天地动静，阴阳鼓击者，各正一气耳。是以彼春之暖，为夏之暑；彼秋之忿，为冬之怒。是故冬至之后，一阳爻升，一阴爻降也；夏至之后，一阳气下，一阴气上也。斯则冬夏二至，阴阳合也；春秋二分，阴阳离也。阴阳交易，人变病焉。此君子春夏养阳，秋冬养阴，顺天地之刚柔也。小人触冒，必婴暴疹。须知毒烈之气留在何经，而发何病，详而取之。是以春伤于风，夏必飱泄；夏伤于暑，秋必病疟；秋伤于湿，冬必咳嗽；冬伤于寒，春必病温。此必然之道，可不审明之。伤寒之病，逐日浅深，以施方治。今世人伤寒，或始不早治，或治不对病，或日数久淹，困乃告医，医人又不依次第而治之，则不中病。皆宜临时消息制方，无不效也。今搜采仲景旧论，录其证候、诊脉、声色，对病真方，有神验者，拟防世急也。**

**又土地温凉，高下不同，物性刚柔，飡居亦异。是故黄帝兴四方之问，歧伯举四治之能，以训后贤，开其未悟者。临病之工，宜须两审也。**

**凡伤于寒则为病热，热虽甚不死。若两感于寒而病者，必死。**

**尺寸俱浮者，太阳受病也，当一二日发。以其脉上连风府，故头项痛，腰脊强。**

**尺寸俱长者，阳明受病也，当二三日发。以其脉夹鼻络于目，故身热、目疼、鼻干、不得卧。**

**尺寸俱弦者，少阳受病也，当三四日发。以其脉循胁络于耳，故胸胁痛而耳聋。此三经皆受病，未入于府者，可汗而已。**

**尺寸俱沉细者，太阴受病也，当四五日发。以其脉布胃中络于嗌，故腹满而嗌干。**

**尺寸俱沉者，少阴受病也，当五六日发。以其脉贯肾络于肺，系舌本，故口燥，舌干而渴。**

**尺寸俱微缓者，厥阴受病也，当六七日发。以其脉循阴器络于肝，故烦满而囊缩。此三经皆受病，已入于府，可下而已。**

**若两感于寒者，一日太阳受之，即与少阴俱病，则头痛、口干、烦满而渴；二日阳明受之，即与太阴俱病，则腹满、身热、不欲食、讝**<small>之廉切，又女监切，下同。</small>**语；三日少阳受之，即与厥阴俱病，则耳聋、囊缩而厥，水浆不入，不知人者，六日死。若三阴三阳，五脏六腑皆受病，则荣卫不行，脏腑不通，则死矣。其不两感于寒，更不传经，不加异气者，至七日太阳病衰，头痛少愈也。八日阳明病衰，身热少歇也。九日少阳病衰，耳聋微闻也。十日太阴病衰，腹减如故，则思饮食。十一日少阴病衰，渴止舌干，已而嚏也。十二日厥阴病衰，囊纵，少腹微下，大气皆去，病人精神爽慧也。若过十三日以上不间，寸尺陷者，大危。若更感异气变为他病者，当依后坏病证而治之。若脉阴阳俱盛，重感于寒者，变成温疟。阳脉浮滑，阴脉濡弱者，更遇于风，变为风温。阳脉洪数，阴脉实大者，更遇温热，变为温毒，温毒为病最重也。阳脉濡弱、阴脉弦紧者，更遇温气，变为温疫。**<small>一本作疟。</small>**以此冬伤于寒，发为温病。脉之变证，方治如说。**

**凡人有疾，不时即治，隐忍冀差，以成痼疾，小儿女子，益以滋甚。时气不和，便当早言，寻其邪由，及在腠理，以时治之，罕有不愈者。患人忍之，数日乃说，邪气入脏，则难可制。此为家有患，备虑之要。凡作汤药，不可避晨夜，觉病须臾，即宜便治，不等早晚，则易愈矣。如或差迟，病即传变，虽欲除治，必难为力。服药不如方法，纵意违师，不须治之。**

**凡伤寒之病，多从风寒得之，始表中风寒，入里则不消矣。未有温复而当不消散者。不在证治，拟欲攻之，犹当先解表，乃可下之。若表已解而内不消，非大满，犹生寒热，则病不除。若表已解而内不消，大满大实，坚有燥屎，自可除下之，虽四五日，不能为祸也。若不宜下而便攻之，内虚热入，协热遂利，烦躁诸变，不可胜数，轻者困笃，重者必死矣。**

**夫阳盛阴虚，汗之则死，下之则愈；阳虚阴盛，汗之则愈，下之则死。夫如是，则神丹安可以误发，甘遂何可以妄攻，虚盛之治，相背千里，吉凶之机，应若影响，岂容易哉。况桂枝下咽，阳盛即毙；承气入胃，阴盛以亡。死生之要，在乎须臾，视身之尽，不暇计日。此阴阳虚实之交错，其候至微，发汗吐下之相反，其祸至速，而医术浅狭，懵然不知病源，为治乃误，使病者殒没，自谓其分，至令冤魂塞于冥路，死尸盈于旷野，仁者鉴此，岂不痛欤。**

**凡两感病俱作，治有先后，发表攻里，本自不同。而执迷用意者，乃云神丹、甘遂合而饮之，且解其表，又除其里，言巧似是，其理实违。夫智者之举错也，常审以慎；愚者之动作也，必果而速，安危之变，岂可诡哉。世上之士，但务彼翕习之荣，而莫见此倾危之败。唯明者居然能护其本，近取诸身，夫何远之有焉。**

**凡发汗，温暖汤药，其方虽言日三服，若病剧不解，当促其间，可半日中尽三服。若与病相阻，即便有所觉，病重者，一日一夜当晬时观之。如服一剂，病证犹在，故当复作本汤服之。至有不肯汗出，服三剂乃解。若汗不出者，死病也。**

**凡得时气病，至五六日，而渴欲饮水，饮不能多，不当与也。何者？以腹中热尚少，不能消之，便更与人作病也。至七八日大渴欲饮水者，犹当依证而与之，与之常令不足，勿极意也。言能饮一斗，与五升。若饮而腹满，小便不利，若喘、若哕，不可与之也。忽然大汗出，是为自愈也。**

**凡得病，反能饮水，此为欲愈之病。其不晓病者，但闻病饮水自愈，小渴者乃强与饮之，因成其祸，不可复数也。**

**凡得病，厥脉动数，服汤药更迟，脉浮大减小，初躁后静，此皆愈证也。**

**凡治温病，可刺五十九穴。又身之穴三百六十有五，其三十穴灸之有害，七十九穴刺之为灾，并中髓也。**

**脉四损，三日死。平人四息，病人脉一至，名曰四损。**

**脉五损，一日死。平人五息，病人脉一至，名曰五损。**

**脉六损，一时死。平人六息，病人脉一至，名曰六损。**

**脉盛身寒，得之伤寒；脉虚身热，得之伤暑。脉阴阳俱盛，大汗出不解者死；脉阴阳俱虚，热不止者死。脉至乍数乍疏者死；脉至如转索，其日死。谵言妄语，身微热、脉浮大，手足温者生；逆冷、脉沉细者，不过一日死矣。此以前是伤寒热病证候也。**

### 辨痓湿暍脉证第四

#### 单元1

**伤寒所致太阳病，痓湿暍此三种宜应别论，以为与伤寒相似，故此见之。**

**太阳病，发热、无汗、反恶寒者，名曰刚痓。**

**太阳病，发热、汗出，而不恶寒，** <small>《病源》云恶寒。</small>**名曰柔痓。**

**太阳病，发热、脉沉而细者，名曰痓。**

**太阳病，发汗太多，因致痓。**

**病身热、足寒、颈项强急、恶寒、时头热面赤、目脉赤、独头面摇、卒口噤、背反张者，痓病也。**

#### 单元2

**太阳病，关节疼痛而烦，脉沉而细**<small>一作缓。</small>**者，此名湿痹。**<small>一云中湿。</small>**湿痹之候，其人小便不利，大便反快，但当利其小便。湿家之为病，一身尽疼，发热，身色如似熏黄。湿家，其人但头汗出，背强，欲得被覆向火。若下之早则哕，胸满，小便不利，舌上如胎者，以丹田有热，胸中有寒，渴欲得水，而不能饮，口燥烦也。**

**湿家，下之，额上汗出，微喘，小便利**<small>一云不利。</small>**者死；若下利不止者，亦死。**

**问曰：风湿相搏，一身尽疼，病法当汗出而解。值天阴雨不止，医云此可发汗，汗之病不愈者，何也？答曰：发其汗，汗大出者，但风气去，湿气在，是故不愈也。若治风湿者，发其汗，但微微似欲出汗者，风湿俱去也。**

**湿家病，身上疼痛，发热面黄喘，头痛鼻塞而烦，其脉大，自能饮食，腹中和无病，病在头中寒湿，故鼻塞，内药鼻中则愈。**

**病者一身尽疼，发热日晡所剧者，此名风湿。此病伤于汗出当风，或久伤取冷所致也。**

#### 单元3

**太阳中热者，暍是也。其人汗出、恶寒、身热而渴也。**

**太阳中暍者，身热、疼重而脉微弱，此以夏月伤冷水，水行皮中所致也。**

**太阳中暍者，发热、恶寒、身重而疼痛，其脉弦细芤迟，小便已洒洒然毛耸，手足逆冷，小有劳，身即热，口开前板齿燥。若发汗，则恶寒甚；加温针，则发热甚；数下之，则淋甚。**

### 辨太阳病脉证并治上第五

#### 1-11条

**太阳之为病，脉浮，头项强痛而恶寒。[1]**

**太阳病，发热，汗出，恶风，脉缓者，名为中风。[2]**

**太阳病，或已发热，或未发热，必恶寒，体痛，呕逆，脉阴阳俱紧者，名为伤寒。[3]**

**伤寒一日，太阳受之，脉若静者，为不传；颇欲吐，若躁烦，脉数急者，为传也。[4]**

**伤寒二三日，阳明少阳证不见者，为不传也。[5]**

**太阳病，发热而渴，不恶寒者，为温病。若发汗已，身灼热者，名风温。风温为病，脉阴阳俱浮，自汗出，身重，多眠睡，鼻息必鼾，语言难出，若被下者，小便不利，直视失溲；若被火者，微发黄色，剧则如惊癎，时痸疭。若火熏之，一逆尚引日，再逆促命期。[6]**

**病有发热恶寒者，发于阳也；无热恶寒者，发于阴也。发于阳，七日愈；发于阴，六日愈，以阳数七阴数六故也。[7]**

**太阳病，头痛至七日以上自愈者，以行其经尽故也，若欲作再经者，针足阳明，使经不传则愈。[8]**

**太阳病，欲解时，从巳至未上。[9]**

**风家，表解而不了了者，十二日愈。[10]**

**病人身大热，反欲得衣者，热在皮肤，寒在骨髓也。身大寒，反不欲近衣者，寒在皮肤，热在骨髓也。[11]**

#### 12-30条

**太阳中风，阳浮而阴弱，阳浮者，热自发；阴弱者，汗自出，啬啬恶寒，淅淅恶风，翕翕发热，鼻鸣干呕者，桂枝汤主之。[12]**

**太阳病，头痛，发热，汗出，恶风，桂枝汤主之。[13]**

**太阳病，项背强几几，反汗出恶风者，桂枝加葛根汤主之。[14]**

**太阳病，下之后，其气上冲者，可与桂枝汤，方用前法。若不上冲者，不得与之。[15]**

**太阳病三日，已发汗，若吐、若下、若温针，仍不解者，此为坏病，桂枝不中与之也。观其脉证，知犯何逆，随证治之。桂枝本为解肌，若其人脉浮紧，发热，汗不出者，不可与之也。常须识此，勿令误也。[16]**

**若酒客病，不可与桂枝汤，得之则呕，以酒客不喜甘故也。[17]**

**喘家，作桂枝汤，加厚朴、杏子佳。[18]**

**凡服桂枝汤吐者，其后必吐脓血也。[19]**

**太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。[20]**

**若微寒者，桂枝去芍药加附子汤主之。[22]**

**上五味，以水七升，煮取三升，去滓，温服一升。本云桂枝汤，今去芍药、加附子，将息如前法。**

**太阳病，得之八九日，如疟状，发热，恶寒，热多寒少。其人不呕，清便欲自可，一日二三度发。脉微缓者，为欲愈也。脉微而恶寒者，此阴阳俱虚，不可更发汗、更下、更吐也。面色反有热色者，未欲解也，以其不能得小汗出，身必痒。宜桂枝麻黄各半汤。[23]**

**太阳病，初服桂枝汤，反烦不解者，先刺风池、风府，却与桂枝汤则愈。[24]**

**服桂枝汤，大汗出，脉洪大者，与桂枝汤如前法。若形似疟，一日再发者，汗出必解，宜桂枝二麻黄一汤。[25]**

**服桂枝汤，大汗出后，大烦渴不解，脉洪大者，白虎加人参汤主之。[26]**

**服桂枝汤，或下之，仍头项强痛，翕翕发热，无汗，心下满微痛，小便不利者，桂枝去桂加茯苓白术汤主之。[28]**

**伤寒，脉浮，自汗出，小便数，心烦，微恶寒，脚挛急，反与桂枝欲攻其表，此误也。得之便厥，咽中干，烦躁、吐逆者，作甘草干姜汤与之，以复其阳。若厥愈足温者，更作芍药甘草汤与之，其脚即伸。若胃气不和，谵语者，少与调胃承气汤。若重发汗，复加烧针者，四逆汤主之。[29]**

**问曰：证象阳旦，按法治之而增剧，厥逆，咽中干，两胫拘急而谵语。师曰，言夜半手足当温，两脚当伸，后如师言，何以知此？答曰：寸口脉浮而大，浮为风，大为虚，风则生微热，虚则两胫挛，病形象桂枝，因加附子参其间，增桂令汗出，附子温经，亡阳故也。厥逆，咽中干，烦躁，阳明内结，谵语烦乱，更饮甘草干姜汤，夜半阳气还，两足当热，胫尚微拘急，重与芍药甘草汤，尔乃胫伸，以承气汤微溏，则止其谵语，故知病可愈。[30]**

## 伤寒论卷第三

### 辨太阳病脉证并治中第六

#### 31-41条

**太阳病，项背强几几，无汗，恶风，葛根汤主之。[31]**

**太阳与阳明合病者，必自下利，葛根汤主之。[32]**

**太阳与阳明合病，不下利但呕者，葛根加半夏汤主之。[33]**

**太阳病，桂枝证，医反下之，利遂不止。脉促者，表未解也，喘而汗出者，葛根黄芩黄连汤主之。**<small>促，一作纵。</small>**[34]**

**太阳病，头痛、发热、身疼、腰痛、骨节疼痛、恶风，无汗而喘者，麻黄汤主之。[35]**

**太阳与阳明合病，喘而胸满者，不可下，宜麻黄汤。[36]**

**太阳病，十日已去，脉浮细而嗜卧者，外已解也。设胸满胁痛者，与小柴胡汤。脉但浮者，与麻黄汤。[37]**

**太阳中风，脉浮紧，发热，恶寒，身疼痛，不汗出而烦躁者，大青龙汤主之。若脉微弱，汗出恶风者，不可服之，服之则厥逆，筋惕肉瞤，此为逆也。[38]**

**伤寒脉浮缓，身不疼但重，乍有轻时，无少阴证者，大青龙汤发之。[39]**

**伤寒表不解，心下有水气，干呕，发热而欬。 或渴，或利，或噎，或小便不利、少腹满，或喘者，小青龙汤主之。[40]**

**伤寒，心下有水气，欬而微喘，发热不渴。服汤已渴者，此寒去欲解也，小青龙汤主之。[41]**

#### 42-57条

**太阳病，外证未解，脉浮弱者，当以汗解，宜桂枝汤。[42]**

**太阳病，下之微喘者，表未解故也，桂枝加厚朴杏子汤主之。[43]**

**太阳病，外证未解；不可下也，下之为逆。欲解外者，宜桂枝汤。[44]**

**太阳病，先发汗不解，而复下之，脉浮者不愈。浮为在外，而反下之，故令不愈。今脉浮，故在外，当须解外则愈，宜桂枝汤。[45]**

**太阳病，脉浮紧，无汗，发热，身疼痛，八九日不解，表证仍在，此当发其汗。服药已微除，其人发烦目瞑，剧者必衄，衄乃解。所以然者，阳气重故也。麻黄汤主之。[46]**

**太阳病，脉浮紧，发热，身无汗，自衄者愈。[47]**

**二阳并病，太阳初得病时，发其汗，汗先出不彻，因转属阳明，续自微汗出，不恶寒。若太阳病证不罢者，不可下，下之为逆，如此可小发汗，设面色缘缘正赤者，阳气怫郁在表，当解之熏之。若发汗不彻，不足言，阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气，但坐以汗出不彻故也，更发汗则愈。何以知汗出不彻？以脉涩故知也。[48]**

**脉浮数者，法当汗出而愈。若下之、身重、心悸者，不可发汗，当自汗出乃解。所以然者，尺中脉微，此里虚。须表里实，津液自和，便自汗出愈。[49]**

**脉浮紧者，法当身疼痛，宜以汗解之。假令尺中迟者，不可发汗。何以知然？以荣气不足，血少故也。[50]**

**脉浮者，病在表，可发汗，宜麻黄汤。[51]**

**脉浮而数者，可发汗，宜麻黄汤。[52]**

**病常自汗出者，此为荣气和，荣气和者，外不谐，以卫气不共荣气谐和故尔。以荣行脉中，卫行脉外，复发其汗，荣卫和则愈，宜桂枝汤。[53]**

**病人脏无他病，时发热自汗出，而不愈者，此卫气不和也。先其时发汗则愈，宜桂枝汤。[54]**

**伤寒，脉浮紧，不发汗，因致衄者，麻黄汤主之。[55]**

**伤寒，不大便六七日，头痛有热者，与承气汤。其小便清者，**<small>一云大便青。</small>**知不在里，仍在表也，当须发汗。若头痛者，必衄。宜桂枝汤。[56]**

**伤寒发汗已解，半日许复烦，脉浮数者，可更发汗，宜桂枝汤。[57]**

#### 58-70条

**凡病，若发汗，若吐，若下，若亡血、亡津液，阴阳自和者，必自愈。[58]**

**大下之后，复发汗，小便不利者，亡津液故也。勿治之，得小便利，必自愈。[59]**

**下之后，复发汗，必振寒、脉微细。所以然者，以内外俱虚故也。[60]**

**下之后，复发汗，昼日烦躁不得眠，夜而安静。不呕，不渴，无表证，脉沉微，身无大热者，干姜附子汤主之。[61]**

**发汗后，身疼痛，脉沉迟者，桂枝加芍药生姜各一两人参三两新加汤主之。[62]**

**发汗后，不可更行桂枝汤。汗出而喘，无大热者，可与麻黄杏仁甘草石膏汤。[63]**

**发汗过多，其人叉手自冒心，心下悸，欲得按者，桂枝甘草汤主之。[64]**

**发汗后，其人脐下悸者，欲作奔豚，茯苓桂枝甘草大枣汤主之。[65]**

**发汗后，腹胀满者，厚朴生姜半夏甘草人参汤主之。[66]**

**伤寒，若吐若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。[67]**

**发汗病不解，反恶寒者，虚故也，芍药甘草附子汤主之。[68]**

**发汗，若下之，病仍不解，烦躁者，茯苓四逆汤主之。[69]**

**发汗后，恶寒者，虚故也；不恶寒，但热者，实也。当和胃气，与调胃承气汤。[70]**

#### 71-75条

**太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈；若脉浮，小便不利，微热，消渴者，五苓散主之。[71]**

**发汗已，脉浮数，烦渴者，五苓散主之。[72]**

**伤寒，汗出而渴者，五苓散主之；不渴者，茯苓甘草汤主之。[73]**

**中风，发热，六、七日不解而烦，有表里证，渴欲饮水，水入则吐者，名曰水逆。五苓散主之。[74]**

**未持脉时，病人手叉自冒心。师因教试令欬，而不欬者，此必两耳聋无闻也。所以然者，以重发汗，虚故如此。发汗后，饮水多必喘，以水灌之亦喘。[75]**

#### 76-81条

**发汗后，水药不得入口为逆。若更发汗，必吐下不止。发汗吐下后，虚烦不得眠，若剧者，必反复颠倒，**<small>音到，下同。</small>**心中懊憹，**<small>上乌浩，下奴冬切。下同。</small>**栀子豉汤主之。若少气者，栀子甘草豉汤主之。若呕者，栀子生姜豉汤主之。[76]**

**发汗，若下之，而烦热胸中窒者，栀子豉汤主之。[77]**

**伤寒五、六日，大下之后，身热不去，心中结痛者，未欲解也，栀子豉汤主之。[78]**

**伤寒，下后，心烦，腹满，卧起不安者，栀子厚朴汤主之。[79]。**

**伤寒，医以丸药大下之，身热不去，微烦者，栀子干姜汤主之。[80]**

**凡用栀子汤，病人旧微溏者，不可与服之。[81]**

#### 82-95条

**太阳病，发汗，汗出不解，其人仍发热，心下悸，头眩，身𥆧动，振振欲擗**<small>一作僻</small>**地者，真武汤主之。[82]**

**咽喉干燥者，不可发汗。[83]**

**淋家，不可发汗，发汗必便血。[84]**

**疮家，虽身疼痛，不可发汗，汗出则痓。[85]**

**衄家，不可发汗，汗出必额上陷，脉急紧，直视不能眴，**<small>音唤，又胡绢切。下同。一作瞬。</small>**不得眠。[86]**

**亡血家，不可发汗，发汗则寒慄而振。[87]**

**汗家，重发汗，必恍惚心乱，小便已阴疼，与禹余粮丸。**<small>方本阙。</small>**[88]**

**病人有寒，复发汗，胃中冷，必吐蚘。**<small>一作逆。</small>**[89]**

**本发汗，而复下之，此为逆也。若先发汗，治不为逆。本先下之，而反汗之，为逆。若先下之，治不为逆。[90]**

**伤寒，医下之，续得下利，清谷不止，身疼痛者，急当救里，后身疼痛，清便自调者，急当救表。救里宜四逆汤，救表宜桂枝汤。[91]**

**病发热，头痛，脉反沉，若不差，身体疼痛，当救其里。四逆汤方。[92]**

**太阳病，先下之而不愈，因复发汗，以此表里俱虚，其人因致冒，冒家汗出自愈。所以然者，汗出表和故也。里未和，然后复下之。[93]**

**太阳病未解，脉阴阳俱停，**<small>一作微。</small>**必先振慄汗出而解。但阳脉微者，先汗出而解，但阴脉微**<small>一作尺脉实。</small>**者，下之而解。若欲下之，宜调胃承气汤。**<small>一云用大柴胡汤。</small>**[94]**

**太阳病，发热汗出者，此为荣弱卫强，故使汗出。欲救邪风者，宜桂枝汤。[95]**

#### 96-109条

**伤寒五六日中风，往来寒热，胸胁苦满，嘿嘿不欲饮食，心烦喜呕。或胸中烦而不呕，或渴，或腹中痛，或胁下痞鞕，或心下悸、小便不利，或不渴、身有微热，或欬者，小柴胡汤主之。[96]**

**血弱气尽，腠理开，邪气因入，与正气相搏，结于胁下。正邪分争，往来寒热，休作有时，嘿嘿不欲饮食。脏腑相连，其痛必下，邪高痛下，故使呕也。**<small>一云脏腑相违，其病必下，胁鬲中痛。</small>**小柴胡汤主之。服柴胡汤已，渴者属阳明，以法治之 。[97]**

**得病六七日，脉迟浮弱，恶风寒，手足温。医二三下之，不能食而胁下满痛，面目及身黄，颈项强，小便难者，与柴胡汤，后必下重。本渴饮水而呕者，柴胡汤不中与也，食谷者哕。[98]**

**伤寒四五日，身热，恶风，颈项强，胁下满，手足温而渴者，小柴胡汤主之。[99]**

**伤寒，阳脉涩，阴脉弦，法当腹中急痛。先与小建中汤，不差者，小柴胡汤主之。[100]**

**伤寒、中风，有柴胡证，但见一证便是，不必悉具。凡柴胡汤病证而下之，若柴胡证不罢者，复与柴胡汤，必蒸蒸而振，却复发热汗出而解。[101]**

**伤寒二三日，心中悸而烦者，小建中汤主之。[102]**

**太阳病，过经十余日，反二三下之，后四五日，柴胡证仍在者，先与小柴胡。呕不止，心下急，**<small>一云呕止小安。</small>**郁郁微烦者，为未解也，与大柴胡汤下之则愈。[103]**

**伤寒十三日不解，胸胁满而呕，日晡所发潮热，已而微利。此本柴胡证，下之以不得利，今反利者，知医以丸药下之，此非其治也。潮热者，实也。先宜服小柴胡汤以解外，后以柴胡加芒硝汤主之。[104]**

**伤寒十三日，过经，讝语者，以有热也，当以汤下之。若小便利者，大便当鞕、而反下利，脉调和者，知医以丸药下之，非其治也。若自下利者，脉当微厥，今反和者，此为内实也，调胃承气汤主之。[105]**

**太阳病不解，热结膀胱，其人如狂，血自下，下者愈。其外不解者，尚未可攻，当先解其外；外解已，但少腹急结者，乃可攻之，宜桃核承气汤。后云，解外宜桂枝汤。[106]**

**伤寒八九日，下之胸满烦惊，小便不利，讝语，一身尽重，不可转侧者，柴胡加龙骨牡蛎汤主之。[107]**

**伤寒，腹满，讝语，寸口脉浮而紧，此肝乘脾也，名曰纵，刺期门。[108]**

**伤寒，发热，啬啬恶寒，大渴欲饮水，其腹必满。自汗出，小便利，其病欲解。此肝乘肺也，名曰横，刺期门。[109]**

#### 110-119条

**太阳病，二日反躁，凡熨其背而大汗出，大热入胃，**<small>一作二日内烧瓦熨背大汗出，火气入胃。</small>**胃中水竭，躁烦必发讝语。十余日振慄自下利者，此为欲解也。故其汗从腰以下不得汗，欲小便不得，反呕，欲失溲，足下恶风，大便鞕，小便当数，而反不数及不多。大便已头卓然而痛，其人足心必热，谷气下流故也。[110]**

**太阳病，中风，以火劫发汗。邪风被火热，血气流溢。失其常度。两阳相熏灼，其身发黄。阳盛则欲衄，阴虚小便难，阴阳俱虚竭，身体则枯燥，但头汗出，剂颈而还。腹满，微喘，口干，咽烂，或不大便，久则讝语，甚者至哕，手足躁扰，捻衣摸床。小便利者，其人可治。[111]**

**伤寒脉浮，医以火迫劫之，亡阳，必惊狂，卧起不安者，桂枝去芍药加蜀漆牡蛎龙骨救逆汤主之。[112]**

**形作伤寒，其脉不弦紧而弱。弱者必渴，被火必讝语。弱者发热、脉浮，解之当汗出愈。[113]**

**太阳病，以火熏之，不得汗，其人必躁。到经不解，必清血，名为火邪。[114]**

**脉浮，热甚，而反灸之，此为实，实以虚治，因火而动，必咽燥、吐血。[115]**

**微数之脉，慎不可灸，因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。**

**脉浮，宜以汗解，用火灸之，邪无从出，因火而盛，病从腰以下必重而痹，名火逆也。欲自解者，必当先烦，烦乃有汗而解，何以知之？脉浮故知汗出解。[116]**

**烧针令其汗，针处被寒，核起而赤者，必发奔豚，气从少腹上冲心者，灸其核上各一壮，与桂枝加桂汤，更加桂二两也。[117]**

**本云桂枝汤，今加桂满五两。所以加桂者，以能泄奔豚气也。**

**火逆，下之，因烧针烦躁者，桂枝甘草龙骨牡蛎汤主之。[118]**

**太阳伤寒者，加温针必惊也。[119]**

#### 120-123条

**太阳病，当恶寒、发热，今自汗出，反不恶寒、发热，关上脉细数者，以医吐之过也。一二日吐之者，腹中饥，口不能食；三四日吐之者，不喜糜粥，欲食冷食，朝食暮吐，以医吐之所致也，此为小逆。[120]**

**太阳病吐之，但太阳病当恶寒，今反不恶寒，不欲近衣，此为吐之内烦也。[121]**

**病人脉数，数为热，当消谷引食，而反吐者，此以发汗，令阳气微，膈气虚，脉乃数也。数为客热，不能消谷，以胃中虚冷，故吐也。[122]**

**太阳病，过经十余日，心下温温欲吐，而胸中痛，大便反溏，腹微满，郁郁微烦，先此时自极吐下者，与调胃承气汤。若不尔者，不可与，但欲呕，胸中痛，微溏者，此非柴胡汤证，以呕故知极吐下也。调胃承气汤。[123]**

#### 124-127条

**太阳病，六七日表证仍在，脉微而沉，反不结胸，其人发狂者，以热在下焦，少腹当鞕满，小便自利者，下血乃愈。所以然者，以太阳随经，瘀热在里故也，抵当汤主之。[124]**

**太阳病，身黄、脉沉结、少腹鞕、小便不利者，为无血也；小便自利，其人如狂者，血证谛也，抵当汤主之。[125]**

**伤寒有热，少腹满，应小便不利，今反利者，为有血也，当下之，不可余药，宜抵当丸。[126]**

**太阳病，小便利者，以饮水多，必心下悸，小便少者，必苦里急也。[127]**

## **伤寒论卷第四**

### 辨太阳病脉证并治下第七

#### 128-141条

**问曰：病有结胸，有脏结，其状何如？答曰：按之痛，寸脉浮。关脉沉，名曰结胸也。[128]**

**何谓脏结？答曰：如结胸状，饮食如故，时时下利，寸脉浮，关脉小细沉紧，名曰脏结。舌上白胎滑者，难治。[129]**

**脏结无阳证，不往来寒热，**<small>一云寒而不热。</small>**其人反静，舌上胎滑者，不可攻也。[130]**

**病发于阳，而反下之，热入因作结胸，病发于阴，而反下之，**<small>一作汗出。</small>**因作痞也。所以成结胸者，以下之太早故也。结胸者，项亦强，如柔痓状，下之则和，宜大陷胸丸。[131]**

**结胸证，其脉浮大者，不可下，下之则死。[132]**

**结胸证悉具，烦躁者，亦死。[133]**

**太阳病，脉浮而动数，浮则为风，数则为热，动则为痛，数则为虚，头痛发热，微盗汗出，而反恶寒者，表未解也。医反下之，动数变迟，膈内拒痛，**<small>一云头痛即眩。</small>**胃中空虚，客气动膈，短气躁烦，心中懊憹，阳气内陷，心下因鞕，则为结胸，大陷胸汤主之。若不结胸，但头汗出，余处无汗，剂颈而还，小便不利，身必发黄。[134]**

**伤寒六七日，结胸热实，脉沉而紧，心下痛，按之石鞕者，大陷胸汤主之。[135]**

**伤寒十余日，热结在里，复往来寒热者，与大柴胡汤，但结胸无大热者，此为水结在胸胁也。但头微汗出者，大陷胸汤主之。[136]**

**太阳病，重发汗而复下之，不大便五六日，舌上燥而渴，日晡所小有潮热，**<small>一云日哺所发心胸大烦，</small>**从心下至少腹鞕满而痛不可近者，大陷胸汤主之。[137]**

**小结胸病，正在心下，按之则痛，脉浮滑者，小陷胸汤主之。[138]**

**太阳病，二三日，不能卧，但欲起，心下必结，脉微弱者，此本有寒分也。反下之，若利止，必作结胸；未止者，四日复下之，此作协热利也。[139]**

**太阳病，下之，其脉促，**<small>一作纵。</small>**不结胸者，此为欲解也。脉浮者，必结胸。脉紧者，必咽痛。脉弦者，必两胁拘急。脉细数者，头痛未止。脉沉紧者，必欲呕。脉沉滑者，协热利。脉浮滑者，必下血。[140]**

**病在阳，应以汗解之，反以冷水潠之，若灌之，其热被劫不得去，弥更益烦，肉上粟起，意欲饮水，反不渴者，服文蛤散。若不差者，与五苓散。寒实结胸，无热证者，与三物小陷胸汤，白散亦可服。**<small>一云与三物小白散。</small>**[141]**

#### 142-145条

**太阳与少阳并病，头项强痛，或眩冒，时如结胸，心下痞鞕者，当刺大椎第一间、肺俞、肝俞，慎不可发汗。发汗则讝语，脉弦，五日谵语不止，当刺期门。[142]**

**妇人中风，发热恶寒，经水适来，得之七八日，热除而脉迟身凉，胸胁下满如结胸状，讝语者，此为热入血室也，当刺期门，随其实而取之。[143]**

**妇人中风七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。[144]**

**妇人伤寒发热，经水适来，昼日明了，暮则讝语，如见鬼状者，此为热入血室。无犯胃气及上二焦，必自愈。[145]**

#### 146-167条

**伤寒六七日，发热微恶寒，支节烦疼，微呕，心下支结，外证未去者，柴胡桂枝汤主之。[146]**

**伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤主之。[147]**

**伤寒五六日，头汗出，微恶寒，手足冷，心下满，口不欲食，大便鞕，脉细者，此为阳微结，必有表，复有里也。脉沉，亦在里也。汗出为阳微，假令纯阴结，不得复有外证，悉入在里，此为半在里半在外也。脉虽沉紧，不得为少阴病。所以然者，阴不得有汗，今头汗出，故知非少阴也，可与小柴胡汤。设不了了者，得屎而解。[148]**

**伤寒五六日，呕而发热者，柴胡汤证具，而以他药下之，柴胡证仍在者，复与柴胡汤，此虽已下之，不为逆，必蒸蒸而振，却发热汗出而解。若心下满而鞕痛者，此为结胸也，大陷胸汤主之。但满而不痛者，此为痞，柴胡不中与之，宜半夏泻心汤。[149]**

**太阳、少阳并病，而反下之，成结胸，心下鞕，下利不止，水浆不下，其人心烦。[150]**

**脉浮而紧，而复下之，紧反入里，则作痞。按之自濡，但气痞耳。[151]**

**太阳中风，下利呕逆，表解者，乃可攻之。其人漐漐汗出，发作有时，头痛，心下痞鞕满，引胁下痛，干呕短气，汗出不恶寒者，此表解里未和也，十枣汤主之。[152]**

**太阳病，医发汗，遂发热恶寒。因复下之，心下痞，表里俱虚，阴阳气并竭，无阳则阴独。复加烧针，因胸烦。面色青黄，肤瞤者，难治；今色微黄，手足温者，易愈。[153]**

**心下痞，按之濡，其脉关上浮者，大黄黄连泻心汤主之。[154]**

**心下痞，而复恶寒汗出者，附子泻心汤主之。[155]**

**本以下之，故心下痞，与泻心汤。痞不解，其人渴而口燥烦，小便不利者，五苓散主之。一方云：忍之一日乃愈。[156]**

**伤寒汗出解之后，胃中不和，心下痞鞕，干噫食臭，胁下有水气，腹中雷鸣下利者，生姜泻心汤主之。[157]**

**伤寒中风，医反下之，其人下利，日数十行，谷不化，腹中雷鸣，心下痞鞕而满，干呕，心烦不得安。医见心下痞，谓病不尽，复下之，其痞益甚。此非结热，但以胃中空虚，客气上逆，故使鞕也。甘草泻心汤主之。[158]**

**伤寒服汤药，下利不止，心下痞鞕，服泻心汤已，复以他药下之，利不止，医以理中与之，利益甚。理中者，理中焦，此利在下焦，赤石脂禹余粮汤主之。复不止者，当利其小便。[159]**

**伤寒吐下后发汗，虚烦，脉甚微。八九日，心下痞鞕，胁下痛，气上冲咽喉，眩冒。经脉动惕者，久而成痿。[160]**

**伤寒发汗，若吐若下，解后，心下痞鞕，噫气不除者。旋复代赭汤主之。[161]**

**下后不可更行桂枝汤，若汗出而喘，无大热者，可与麻黄杏子甘草石膏汤。[162]**

**太阳病，外证未除而数下之，遂协热而利。利下不止，心下痞鞕，表里不解者，桂枝人参汤主之。[163]**

**伤寒大下后，复发汗，心下痞，恶寒者，表未解也。不可攻痞，当先解表，表解乃可攻痞。解表宜桂枝汤，攻痞宜大黄黄连泻心汤。[164]**

**伤寒发热，汗出不解，心中痞鞕，呕吐而下利者，大柴胡汤主之。[165]**

**病如桂枝证，头不痛，项不强，寸脉微浮，胸中痞鞕，气上冲咽喉，不得息者，此为胸有寒也，当吐之，宜瓜蒂散。[166]**

**病胁下素有痞，连在脐旁，痛引少腹，入阴筋者，此名藏结。死。[167]**

#### 168-178条

**伤寒若吐若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。[168]**

**此方立夏后、立秋前乃可服，立秋后不可服，正月、二月、三月尚凛冷，亦不可与服之，与之则呕利而腹痛，诸亡血、虚家，亦不可与，得之则腹痛，利者，但可温之，当愈。**

**伤寒无大热，口燥渴，心烦，背微恶寒者，白虎加人参汤主之。[169]**

**伤寒，脉浮，发热无汗，其表不解，不可与白虎汤，渴欲饮水无表证者，白虎加人参汤主之。[170]**

**太阳少阳并病，心下鞕，颈项强而眩者，当刺大椎、肺俞、肝俞，慎勿下之。[171]**

**太阳与少阳合病，自下利者，与黄芩汤，若呕者，黄芩加半夏生姜汤主之。[172]**

**伤寒胸中有热，胃中有邪气，腹中痛，欲呕吐者，黄连汤主之。[173]**

**伤寒八九日，风湿相搏，身体疼烦，不能自转侧，不呕，不渴，脉浮虚而濇者，桂枝附子汤主之。若其人大便鞕，**<small>一云脐下、心下鞕。</small>**小便自利者，去桂加白术汤主之。[174]**

**初一服，其人身如痹，半日许复服之，三服都尽，其人如冒状，勿怪，此以附子、术并走皮内，逐水气未得除，故使之耳。法当加桂四两，此本一方二法。以大便鞕，小便自利，去桂也：以大便不鞕，小便不利，当加桂。附子三枚恐多也，虚弱家及产妇，宜减服之。**

**风湿相搏，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。[175]**

**伤寒脉浮滑，此以表有热，里有寒，白虎汤主之。[176]**

**伤寒，脉结代，心动悸，炙甘草汤主之[177]**

**脉按之来缓，时一止复来者，名曰结。又脉来动而中止，更来小数，中有还者反动，名曰结，阴也。脉来动而中止，不能自还，因而复动者，名曰代，阴也。得此脉者，必难治。[178]**

## **伤寒论卷第五**

### 辨阳明病脉证并治第八

#### 179-188条

**问曰：病有太阳阳明，有正阳阳明，有少阳阳明，何谓也？答曰：太阳阳明者，脾约**<small>一云络</small>  **是也；正阳阳明者，胃家实是也；少阳阳明者，发汗利小便已，胃中燥烦实，大便难是也。[179]**

**阳明之为病，胃家实**<small>一作寒</small>**是也。[180]**

**问曰：何缘得阳明病？答曰：太阳病若发汗，若下，若利小便，此亡津液，胃中干燥，因转属阳明；不更衣、内实、大便难者，此名阳明也。[181]**

**问曰：阳明病，外证云何？答曰：身热，汗自出，不恶寒，反恶热也。[182]**

**问曰：病有得之一日，不发热而恶寒者，何也？答曰：虽得之一日，恶寒将自罢，即自汗出而恶热也。[183]**

**问曰：恶寒何故自罢？答曰：阳明居中，主土也，万物所归，无所复传，始虽恶寒，二日自止，此为阳明病也。[184]**

**本太阳初得病时，发其汗，汗先出不彻，因转属阳明也。伤寒发热，无汗，呕不能食，而反汗出濈濈然者，是转属阳明也。[185]**

**伤寒三日，阳明脉大。[186]**

**伤寒脉浮而缓，手足自温者，是为系在太阴。太阴者，身当发黄；若小便自利者，不能发黄，至七八日大便鞕者，为阳明病也。[187]**

**伤寒转系阳明者，其人濈然微汗出也。[188]**

#### 189-198条

**阳明中风，口苦，咽干，腹满微喘，发热恶寒，脉浮而紧，若下之，则腹满，小便难也。[189]**

**阳明病，若能食名中风；不能食，名中寒。[190]**

**阳明病，若中寒者，不能食，小便不利，手足濈然汗出，此欲作固瘕，必大便初鞕后溏；所以然者，以胃中冷，水谷不别故也。[191]**

**阳明病，初欲食，小便反不利，大便自调，其人骨节疼，翕翕如有热状，奄然发狂，濈然汗出而解者，此水不胜谷气，与汗共并，脉紧则愈。[192]**

**阳明病，欲解时，从申至戌上。[193]**

**阳明病，不能食，攻其热必哕。所以然者，胃中虚冷故也。以其人本虚，攻其热必哕。[194]**

**阳明病脉迟，食难用饱，饱则微烦，头眩，必小便难，此欲作谷疸。虽下之，腹满如故。所以然者，脉迟故也。[195]**

**阳明病法多汗，反无汗，其身如虫行皮中状者，此以久虚故也。[196]**

**阳明病，反无汗而小便利，二三日呕而欬，手足厥者，必苦头痛；若不欬，不呕，手足不厥者，头不痛。**<small>一云：冬阳明。</small>**[197]**

**阳明病，但头眩，不恶寒，故能食而欬，其人咽必痛；若不欬者，咽不痛。**<small>一云：冬阳明。</small>**[198]**

#### 199-200条

**阳明病，无汗，小便不利，心中懊憹者，身必发黄。[199]**

**阳明病，被火，额上微汗出，而小便不利者，身必发黄。[200]**

#### 201-203条

**阳明病，脉浮而紧者，必潮热发作有时；但浮者，必盗汗出。[201]**

**阳明病，口燥，但欲漱水不欲咽者，此必衄。[202]**

**阳明病，本自汗出，医更重发汗，病已差，尚微烦不了了者，此必大便鞕故也。以亡津液，胃中干燥，故令大便鞕。当问其小便日几行，若本小便日三四行，今日再行，故知大便不久出；今为小便数少，以津液当还入胃中，故知不久必大便也。[203]**

#### 204-206条

**伤寒呕多，虽有阳明证，不可攻之。[204]**

**阳明病，心下鞕满者，不可攻之。攻之，利遂不止者死，利止者愈。[205]**

**阳明病，面合色赤，不可攻之，必发热，色黄者，小便不利也。[206]**

#### 207-218条

**阳明病，不吐不下，心烦者，可与调胃承气汤。[207]**

**阳明病脉迟，虽汗出，不恶寒者，其身必重，短气腹满而喘，有潮热者，此外欲解，可攻里也。手足濈然汗出者，此大便已鞕也，大承气汤主之。若汗多，微发热恶寒者，外未解也，**<small>一法与桂枝汤。</small>**其热不潮，未可与承气汤。若腹大满不通者，可与小承气汤，微和胃气，勿令至大泄下。[208]**

**阳明病，潮热，大便微鞕者，可与大承气汤，不鞕者，不可与之。若不大便六七日，恐有燥屎，欲知之法，少与小承气汤，汤入腹中，转失气者，此有燥屎也，乃可攻之。若不转失气者，此但初头鞕，后必溏，不可攻之，攻之必胀满不能食也。欲饮水者，与水则哕。其后发热者，必大便复鞕而少也，以小承气汤和之。不转失气者，慎不可攻也。[209]**

**夫实则讝语，虚则郑声。郑声者，重语也。直视讝语，喘满者死；下利者亦死。[210]**

**发汗多，若重发汗者，亡其阳，讝语，脉短者死；脉自和者不死。[211]**

**伤寒若吐，若下后，不解，不大便五六日，上至十余日，日哺所发潮热，不恶寒，独语如见鬼状。若剧者，发则不识人，循衣摸床，惕而不安，**<small>一云顺衣妄撮，休惕不安。</small>**微喘直视，脉弦者生，涩者死。微者，但发热讝语者，大承气汤主之；若一服利，则止后服。[212]**

**阳明病，其人多汗，以津液外出，胃中燥，大便必鞕，鞕则讝语，小承气汤主之。若一服谵语止者，更莫复服。[213]**

**阳明病，讝语发潮热，脉滑而疾者，小承气汤主之。因与承气汤一升，腹中转气者，更服一升；若不转气者。勿更与之。明日又不大便，脉反微涩者，里虚也，为难治，不可更与承气汤也。[214]**

**阳明病，讝语，有潮热，反不能食者，胃中必有燥屎五六枚也。若能食者，但鞕耳，宜大承气汤下之。[215]**

**阳明病，下血讝语者，此为热入血室，但头汗出者，刺期门，随其实而泻之，濈然汗出则愈。[216]**

**汗**<small>汗一作卧</small>**出讝语者，以有燥屎在胃中，此为风也，须下者，过经乃可下之。下之若早，语言必乱，以表虚里实故也。下之愈，宜大承气汤。**<small>—一云大柴胡汤。</small>**[217]**

**伤寒四五日，脉沉而喘满，沉为在里，而反发其汗，津液越出，大便为难，表虚里实，久则讝语。[218]**

#### 219-230条

**三阳合病，腹满身重，难以转侧，口不仁，面垢，**<small>又作枯，一云向经。</small>**讝语，遗尿。发汗则讝语，下之则额上生汗，手足逆冷。若自汗出者，白虎汤主之。[219]**

**二阳并病，太阳证罢，但发潮热，手足漐漐汗出，大便难而讝语者，下之则愈，宜大承气汤。[220]**

**阳明病，脉浮而紧，咽燥口苦，腹满而喘，发热汗出，不恶寒反恶热，身重。若发汗则躁，心愦愦，**<small>公对切。</small>**反讝语；若加温针，必怵惕烦燥，不得眠；若下之，则胃中空虚，客气动膈，心中懊憹，舌上胎者，栀子豉汤主之。[221]**

**若渴欲饮水，口干舌燥者，白虎加人参汤主之。[222]**

**若脉浮发热，渴欲饮水，小便不利者，猪苓汤主之。[223]**

**阳明病，汗出多而渴者，不可与猪苓汤。以汗多胃中燥，猪苓汤复利其小便故也。[224]**

**脉浮而迟，表热里寒，下利清谷者，四逆汤主之。[225]**

**若胃中虚冷，不能食者，饮水则哕。[226]**

**脉浮，发热，口干，鼻燥，能食者则衄。[227]**

**阳明病下之，其外有热，手足温，不结胸，心中懊𢙐，饥不能食，但头汗出者，栀子豉汤主之。[228]**

**阳明病，发潮热，大便溏，小便自可，胸胁满不去者，与小柴胡汤。[229]**

**阳明病，胁下鞕满，不大便而呕，舌上白胎者，可与小柴胡汤。上焦得通，津液得下，胃气因和，身濈然汗出而解。[230]**

#### 231-237条

**阳明中风，脉弦浮大而短气，腹都满，胁下及心痛，久按之气不通，鼻干，不得汗，嗜卧，一身及目悉黄，小便难，有潮热，时时哕，耳前后肿。刺之小差，外不解，病过十日，脉续浮者。与小柴胡汤。[231]**

**脉但浮，无余证者，与麻黄汤。若不尿，腹满加哕者，不治。[232]**

**阳明病，自汗出，若发汗，小便自利者，此为津液内竭，虽鞕不可攻之，当须自欲大便，宜密煎导而通之。若土瓜根及大猪胆汁，皆可为导。[233]**

**阳明病，脉迟，汗出多，微恶寒者，表未解也，可发汗，宜桂枝汤。[234]**

**阳明病，脉浮，无汗而喘者，发汗则愈，宜麻黄汤。[235]**

**阳明病，发热汗出者，此为热越，不能发黄也；但头汗出，身无汗，剂颈而还，小便不利，渴引水浆者，此为瘀热在里，身必发黄，茵陈蒿汤主之。[236]**

**阳明证，其人喜忘者，必有蓄血。所以然者，本有久瘀血，故令喜忘。屎虽鞕，大便反易，其色必黑者，宜抵当汤下之。[237]**

#### 238-242条

**阳明病，下之，心中懊𢙐而烦，胃中有燥屎者，可攻。腹微满，初头鞕，后必溏，不可攻之。若有燥屎者，宜大承气汤。[238]**

**病人不大便五六日，绕脐痛，烦躁，发作有时者，此有燥屎，故使不大便也。[239]**

**病人烦热，汗出则解。又如疟状，日晡所发热者，属阳明也。脉实者，宜下之；脉浮虚者，宜发汗。下之与大承气汤，发汗宜桂枝汤。[240]**

**大下后，六七日不大便，烦不解，腹满痛者，此有燥屎也。所以然者，本有宿食故也，宜大承气汤。[241]**

**病人小便不利，大便乍难乍易，时有微热，喘冒**<small>一作怫郁</small>**不能卧者，有燥屎也，宜大承气汤。[242]**

#### 243-247条

**食谷欲呕，属阳明也，吴茱萸汤主之。得汤反剧者，属上焦也。[243]**

**太阳病，寸缓，关浮，尺弱，其人发热汗出，复恶寒，不呕，但心下痞者，此以医下之也。如其不下者，病人不恶寒而渴者，此转属阳明也。小便数者，大便必鞕，不更衣十日，无所苦也。渴欲饮水，少少与之，但以法救之。渴者，宜五苓散。[244]**

**脉阳微而汗出少者，为自和**<small>一作如</small>**也。汗出多者，为太过。阳脉实，因发其汗，出多者，亦为太过。太过者，为阳绝于里，亡津液，大便因鞕也。[245]**

**脉浮而芤，浮为阳，芤为阴，浮芤相搏，胃气生热，其阳则绝。[246]**

**趺阳脉浮而涩，浮则胃气强，涩则小便数，浮涩相搏，大便则鞕，其脾为约，麻子仁丸主之。〔247**〕

#### 248-256条

**太阳病三日，发汗不解，蒸蒸发热者，属胃也，调胃承气汤主之。[248]**

**伤寒吐后，腹胀满者，与调胃承气汤。[249]**

**太阳病，若吐、若下、若发汗后，微烦，小便数，大便因鞕者，与小承气汤，和之愈。[250]**

**得病二三日，脉弱，无太阳、柴胡证，烦躁，心下鞕，至四五日，虽能食，以小承气汤，少少与，微和之，令小安。至六日，与承气汤一升，若不大便六七日，小便少者，虽不受食，**<small>一云不大便。</small>**但初头鞕，后必溏，未定成鞕，攻之必溏。须小便利，屎定鞕，乃可攻之，宜大承气汤。[251]**

**伤寒六七日，目中不了了，睛不和，无表里证，大便难，身微热者，此为实也。急下之，宜大承气汤。[252]**

**阳明病，发热汗多者，急下之，宜大承气汤。**<small>一云大柴胡汤。</small>**[253]**

**发汗不解，腹满痛者，急下之，宜大承气汤。[254]**

**腹满不减，减不足言，当下之，宜大承气汤。[255]**

**阳明少阳合病，必下利，其脉不负者，为顺也；负者，失也。互相克贼，名为负也。脉滑而数者，有宿食也，当下之，宜大承气汤。[256]**

#### 257-262条

**病人无表里证，发热七八曰，虽脉浮数者，可下之。假令已下，脉数不解，合热则消谷喜饥，至六七日，不大便者，有瘀血，宜抵当汤[257]。**

**若脉数不解，而下不止，必协热便脓血也。[258]**

**伤寒发汗已，身目为黄，所以然者，以寒湿**<small>一作温。</small>**在里不解故也。以为不可下也，于寒湿中求之。[259]**

**伤寒七八日，身黄如橘子色，小便不利，腹微满者，茵陈蒿汤主之。〔260〕**

**伤寒，身黄，发热，栀子柏皮汤主之。[261]**

**伤寒瘀热在里，身必黄，麻黄连轺赤小豆汤主之。[262]**

### 辨少阳病脉证并治第九

#### 263-272条

**少阳之为病，口苦、咽干、目眩也。[263]**

**少阳中风，两耳无所闻，目赤，胸中满而烦者，不可吐下，吐下则悸而惊。[264]**

**伤寒，脉弦细，头痛，发热者，属少阳。少阳不可发汗，发汗则谵语，此属胃，胃和则愈，胃不和，烦而悸。**<small>一云躁。</small>**[265]**

**本太阳病不解，转入少阳者，胁下鞕满，干呕不能食，往来寒热，尚未吐下，脉沉紧者，与小柴胡汤。[266]**

**若已吐、下、发汗、温针，谵语，柴胡汤证罢，此为坏病，知犯何逆，以法治之。[267]**

**三阳合病，脉浮大，上关上，但欲眠睡，目合则汗。[268]**

**伤寒六七日，无大热，其人躁烦者，此为阳去入阴故也。[269]**

**伤寒三日，三阳为尽，三阴当受邪。其人反能食而不呕，此为三阴不受邪也。[270]**

**伤寒三日，少阳脉小者，欲已也。[271]**

**少阳病，欲解时，从寅至辰上。[272]**

## 伤寒论卷第六

### 辨太阴病脉证并治第十

#### 273-280条

**太阴之为病，腹满而吐，食不下，自利益甚，时腹自痛。若下之，必胸下结鞕。[273]**

**太阴中风，四肢烦疼，阳微阴涩而长者，为欲愈。[274]**

**太阴病，欲解时，从亥至丑上。[275]**

**太阴病，脉浮者，可发汗，宜桂枝汤。[276]**

**自利不渴者，属太阴，以其脏有寒故也。当温之，宜服四逆辈。[277]**

**伤寒，脉浮而缓，手足自温者，系在太阴。太阴当发身黄，若小便自利者，不能发黄。至七八日，虽暴烦下利日十余行，必自止，以脾家实，腐秽当去故也。[278]**

**本太阳病，医反下之，因尔腹满时痛者，属太阴也，桂枝加芍药汤主之。大实痛者，桂枝加大黄汤主之。[279]**

**太阴为病，脉弱，其人续自便利，设当行大黄、芍药者，宜减之，以其人胃气弱，易动故也。**<small>下利者先煎芍药三沸。</small>**[280]**

### 辨少阴病脉证并治第十一

#### 281-283条

**少阴之为病，脉微细，但欲寐也。[281]**

**少阴病，欲吐不吐，心烦，但欲寐，五六日，自利而渴者，属少阴也，虚故引水自救；若小便色白者，少阴病形悉具。小便白者，以下焦虚有寒，不能制水，故令色白也。[282]**

**病人脉阴阳俱紧，反汗出者，亡阳也，此属少阴，法当咽痛而复吐利。[283]**

#### 284-300条

**少阴病，欬而下利。讝语者，被火气劫故也；小便必难，以强责少阴汗也。 [284]**

**少阴病，脉细沉数，病为在里，不可发汗。 [285]**

**少阴病，脉微，不可发汗，亡阳故也。阳已虚，尺脉弱涩者，复不可下之。 [286]**

**少阴病，脉紧，至七八日，自下利，脉暴微，手足反温，脉紧反去者，为欲解也。虽烦下利，必自愈。 [287]**

**少阴病，下利，若利自止，恶寒而踡卧，手足温者，可治。[288]**

**少阴病，恶寒而踡，时自烦，欲去衣被者可治。[289]**

**少阴中风，脉阳微阴浮者，为欲愈。 [290]**

**少阴病欲解时，从子至寅上。 [291]**

**少阴病，吐利，手足不逆冷，反发热者，不死；脉不至者，**<small>至，一作足。</small>**灸少阴七壮。 [292]**

**少阴病，八九日，一身手足尽热者，以热在膀胱，必便血也。 [293]**

**少阴病，但厥无汗，而强发之，必动其血，未知从何道出，或从口鼻，或从目出者，是名下厥上竭，为难治。 [294]**

**少阴病，恶寒，身蜷而利，手足逆冷者，不治。 [295]**

**少阴病，吐利，躁烦，四逆者，死。 [296]**

**少阴病，下利止而头眩，时时自冒者，死。 [297]**

**少阴病，四逆，恶寒而身蜷，脉不至，不烦而躁者。死。**<small>一作吐利而躁逆者死。</small> **[298]**

**少阴病，六七日，息高者，死。 [299]**

**少阴病，脉微细沉，但欲卧，汗出不烦，自欲吐，至五六日，自利，复烦躁，不得卧寐者，死。[300]**

#### 301-325条

**少阴病，始得之，反发热，脉沉者，麻黄细辛附子汤主之。 [301]**

**少阴病，得之二三日，麻黄附子甘草汤微发汗，以二三日无证，故微发汗也。 [302]**

**少阴病，得之二三日以上，心中烦，不得卧，黄连阿胶汤主之。 [303]**

**少阴病，得之一二日，口中和，其背恶寒者，当灸之，附子汤主之。 [304]**

**少阴病，身体痛，手足寒，骨节痛，脉沉者，附子汤主之。 [305]**

**少阴病，下利便脓血者，桃花汤主之。[306]**

**少阴病，二三日至四五日，腹痛，小便不利，下利不止，便脓血者，桃花汤主之。 [307]**

**少阴病，下利便脓血者，可刺。[308]**

**少阴病，吐利，手足逆冷，烦躁欲死者，吴茱萸汤主之。[309]**

**少阴病，下利，咽痛，胸满，心烦，猪肤汤主之。 [310]**

**少阴病，二三日，咽痛者，可与甘草汤。不差，与桔梗汤。[311]**

**少阴病，咽中伤，生疮，不能语言，声不出者，苦酒汤主之。[312]**

**少阴病，咽中痛，半夏散及汤主之。[313]**

**少阴病，下利，白通汤主之。[314]**

**少阴病，下利脉微者，与白通汤；利不止，厥逆，无脉，干呕，烦者，白通加猪胆汁汤主之，服汤，脉暴出者死，微续者生。[315]**

**少阴病，二三日不已，至四五日，腹痛，小便不利，四肢沉重疼痛，自下利者，此为有水气，其人或欬，或小便利，或下利，或呕者，真武汤主之。[316]**

**少阴病，下利清谷，里寒外热，手足厥逆，脉微欲绝，身反不恶寒，其人面色赤，或腹痛，或干呕，或咽痛，或利止脉不出者，通脉四逆汤主之。[317]**

**少阴病四逆，其人或欬或悸，或小便不利，或腹中痛，或泄利下重者，四逆散主之[318]**

**少阴病，下利六七日，欬而呕渴，心烦，不得眠者，猪苓汤主之。[319]**

**少阴病，得之二三日，口燥咽干者，急下之，宜大承气汤。[320]**

**少阴病，自利清水，色纯青，心下必痛，口干燥者，可下之，宜大承气汤。**<small>一法用大柴胡汤。</small>**[321]**

**少阴病，六七日，腹胀不大便者，急下之，宜大承气汤。[322]**

**少阴病，脉沉者，急温之，宜四逆汤。[323]**

**少阴病，饮食入口则吐，心中温温欲吐，复不能吐，始得之，手足寒，脉弦迟者，此胸中实，不可下也，当吐之。若膈上有寒饮，干呕者，不可吐也，当温之，宜四逆汤。[324]**

**少阴病，下利，脉微涩，呕而汗出，必数更衣，反少者，当温其上，灸之。<small>《脉经》云，灸厥阴可五十壮。</small>[325]**

### 辨厥阴病脉证并治第十二<small>厥利呕哕附</small>

#### 326-380条

**厥阴之为病，消渴，气上撞心，心中疼热，饥而不欲食，食则吐蚘，下之利不止。[326]**

**厥阴中风，脉微浮，为欲愈；不浮，为未愈。[327]**

**厥阴病，欲解时，从丑至卯上。[328]**

**厥阴病，渴欲饮水者，少少与之愈。[329]**

**诸四逆厥者，不可下之，虚家亦然。[330]**

**伤寒，先厥，后发热而利者，必自止，见厥复利。[331]**

**伤寒，始发热六日，厥反九日而利。凡厥利者，当不能食，今反能食者，恐为除中。**<small>一云消中。</small>**食以索饼，不发热者，知胃气尚在，必愈，恐暴热来出而复去也。后日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之而脉数，其热不罢者，此为热气有余，必发痈脓也。[332]**

**伤寒，脉迟六七日，而反与黄芩汤彻其热。脉迟为寒，今与黄芩汤复除其热，腹中应冷，当不能食。今反能食，此名除中，必死。[333]**

**伤寒，先厥后发热，下利必自止，而反汗出，咽中痛者，其喉为痹。发热无汗，而利必自止，若不止，必便脓血。便脓血者，其喉不痹。[334]**

**伤寒，一二日至四五日，厥者，必发热。前热者，后必厥。厥深者，热亦深；厥微者，热亦微。厥应下之，而反发汗者，必口伤烂赤。[335]**

**伤寒病，厥五日，热亦五日，设六日当复厥，不厥者，自愈。厥终不过五日，以热五日，故知自愈。[336]**

**凡厥者，阴阳气不相顺接，便为厥。厥者，手足逆冷者是也。[337]**

**伤寒，脉微而厥，至七八日，肤冷，其人躁无暂安时者，此为脏厥，非蚘厥也。蚘厥者，其人当吐蚘。令病者静，而复时烦者，此为脏寒。蚘上入其膈，故烦，须臾复止，得食而呕，又烦者，蚘闻食臭出，其人常自吐蚘。蚘厥者，乌梅丸主之。又主久利。[338]**

**伤寒，热少微厥，指**<small>一作稍</small>  **头寒，嘿嘿不欲食，烦躁。数日，小便利，色白者，此热除也。欲得食，其病为愈；若厥而呕，胸胁烦满者，其后必便血。[339]**

**病者手足厥冷，言我不结胸，小腹满，按之痛者，此冷结在膀胱关元也。[340]**

**伤寒发热四日，厥反三日，复热四日，厥少热多者，其病当愈；四日至七日，热不除者，必便脓血。[341]**

**伤寒厥四日，热反三日，复厥五日，其病为进。寒多热少，阳气退，故为进也。[342]**

**伤寒六七日，脉微，手足厥冷，烦躁，灸厥阴。厥不还者，死。[343]**

**伤寒发热，下利、厥逆；躁不得卧者，死。[344]**

**伤寒发热，下利至甚，厥不止者，死。[345]**

**伤寒六七日，不利，便发热而利，其人汗出不止者，死。有阴无阳故也。[346]**

**伤寒五六日，不结胸，腹濡，脉虚，复厥者，不可下。此亡血，下之死。[347]**

**发热而厥，七日，下利者，为难治。[348]**

**伤寒脉促，手足厥逆，可灸之。**<small>促，一作纵。</small>〔349〕

**伤寒脉滑而厥者，里有热，白虎汤主之。[350]**

**手足厥寒，脉细欲绝者，当归四逆汤主之。[351]**

**若其人内有久寒者，宜当归四逆加吴茱萸生姜汤。〔352]**

**大汗出，热不去，内拘急，四肢疼，又下利，厥逆而恶寒者，四逆汤主之。[353]**

**大汗，若大下利而厥冷者，四逆汤主之。[354]**

**病人手足厥冷，脉乍紧者，邪结在胸中。心下满而烦，饥不能食者，病在胸中，当须吐之，宜瓜蒂散。[355]**

**伤寒厥而心下悸，宜先治水，当服茯苓甘草汤，却治其厥。不尔，水渍入胃，必作利也。〔356]**

**伤寒六七日，大下后，寸脉沉而迟，手足厥逆，下部脉不至，喉咽不利，唾脓血，泄利不止者，为难治。麻黄升麻汤主之。[357]**

**伤寒四五日，腹中痛，若转气下趣少腹者，此欲自利也。[358]**

**伤寒本自寒下，医复吐下之，寒格，更逆吐下；若食入口即吐，干姜黄芩黄连人参汤主之。[359]**

**下利，有微热而渴，脉弱者，今自愈。[360]**

**下利，脉数，有微热汗出，今自愈；设复紧，为未解。**<small>一云设脉浮复紧。</small>**[361]**

**下利，手足厥冷，无脉者，灸之不温，若脉不还，反微喘者，死。少阴负趺阳者，为顺也。[362]**

**下利，寸脉反浮数，尺中自涩者，必清脓血。[363]**

**下利清谷，不可攻表，汗出，必胀满。[364]**

**下利，脉沉弦者，下重也；脉大者，为未止；脉微弱数者，为欲自止，虽发热不死。[365]**

**下利，脉沉而迟，其人面少赤，身有微热，下利清谷者，必郁冒汗出而解，病人必微厥。所以然者，其面戴阳，下虚故也。[366]**

**下利，脉数而渴者，今自愈。设不差，必清脓血，以有热故也  [367]**

**下利后脉绝，手足厥冷，晬时脉还，手足温者生，脉不还者死。[368]**

**伤寒下利，日十余行，脉反实者，死。[369〕**

**下利清谷，里寒外热，汗出而厥者，通脉四逆汤主之。[370]**

**热利下重者，白头翁汤主之。[371]**

**下利，腹胀满，身体疼痛者，先温其里，乃攻其表。温里宜四逆汤；攻寒宜桂枝汤。[372]**

**下利，欲饮水者，以有热故也，白头翁汤主之。〔373〕**

**下利，谵语者，有燥屎也，宜小承气汤。[374]**

**下利后更烦，按之心下濡者，为虚烦也，宜栀子豉汤。[375]**

**呕家有痈脓者，不可治呕，脓尽自愈。[376]**

**呕而脉弱，小便复利，身有微热，见厥者难治，四逆汤主之。〔377〕**

**干呕，吐涎沫，头痛者，吴茱萸汤主之。〔378〕**

**呕而发热者，小柴胡汤主之。[379]**

**伤寒，大吐大下之，极虚，复极汗者，其人外气怫郁，复与之水，以发其汗，因得哕。所以然者，胃中寒冷故也。[380]**

**伤寒，哕而腹满，视其前后，知何部不利，利之即愈。[381]**

## 伤寒论卷第七

### 辨霍乱病脉证并治第十三

#### 382-391条

**问曰：病有霍乱者何？答曰：呕吐而利，此名霍乱。[382]**

**问曰：病发热，头痛，身疼，恶寒，吐利者，此属何病？答曰：此名霍乱。霍乱自吐下。又利止，复更发热也。[383]**

**伤寒，其脉微涩者，本是霍乱，今是伤寒，却四五日，至阴经上，转入阴必利，本呕下利者，不可治也。欲似大便而反失气，仍不利者，此属阳明也，便必鞕，十三日愈，所以然者，经尽故也。下利后，当便鞕，鞕则能食者愈；今反不能食，到后经中，颇能食，复过一经能食，过之一日，当愈。不愈者，不属阳明也。[384]**

**恶寒，脉微，**<small>一作缓</small>。**而复利，利止，亡血也。四逆加人参汤主之。[385]**

**霍乱，头痛，发热，身疼痛，热多欲饮水者，五苓散主之；寒多不用水者，理中丸主之。[386]**

**吐利止，而身痛不休者，当消息和解其外，宜桂枝汤小和之。[387]**

**吐利，汗出，发热，恶寒，四肢拘急，手足厥冷者，四逆汤主之。[388]**

**既吐且利，小便复利而大汗出，下利清谷，内寒外热，脉微欲绝者，四逆汤主之。[389]**

**吐已下断，汗出而厥，四肢拘急不解，脉微欲绝者，通脉四逆加猪胆汤主之。[390]**

**吐利，发汗，脉平，小烦者，以新虚不胜谷气故也。[391]**

### 辨阴阳易差后劳复病脉证并治第十四

#### 392-398条

**伤寒，阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，**<small>花，一作眵。</small>**膝胫拘急者，烧裈散主之。[392]**

**大病差后，劳复者，枳实栀子汤主之。[393]**

**伤寒差以后，更发热，小柴胡汤主之。脉浮者，以汗解之；脉沉实**<small>一作紧。</small>**者，以下解之。[394]**

**大病差后，从腰以下有水气者，牡蛎泽泻散主之。[395]**

**大病差后，喜唾，久不了了，胸上有寒，当以丸药温之，宜理中丸。[396]**

**伤寒解后，虚羸少气，气逆欲吐，竹叶石膏汤主之。[397]**

**病人脉已解，而日暮微烦，以病新差，人强与谷，脾胃气尚弱，不能消谷，故令微烦，损谷则愈。[398]**