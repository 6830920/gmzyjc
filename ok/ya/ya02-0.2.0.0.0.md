## 2.2钱乙治慢惊风案

东都王氏子吐泻，诸医药下之，致虚变慢惊，其候睡露睛，手足瘛疭①而身冷。钱曰：此慢惊也，与栝蒌汤②。其子胃气实，即开目而身温。王疑其子不大小便，令诸医以药利之。医留八正散等，数服，不利而身复冷。令钱利小便，钱曰：不当利小便，利之必身冷。王曰：已身冷矣，因抱出。钱曰：不能食而胃中虚，若利大小便即死。久即脾胃俱虚，当身冷而闭目，幸胎气实而难衰也。钱用益黄散③、使君子丸④，四服，令微饮食。至日午果能饮食。所以然者，谓利大小便，脾胃虚寒，当补脾，不可别攻也。后又不语，诸医作失音治之，钱曰：既失音，开目而能饮食，又牙不紧而口不紧也，诸医不能晓，钱以地黄丸⑤补肾，所以然者，用清药利小便，致脾肾俱虚，今脾已实肾虚，故补肾必安。治之半月而能言，一月而痊也。

（《小儿药证直诀》卷中）

〔注释〕

①瘛（chi赤）疭（zòng重）：手足伸缩交替，抽动不已。

②栝蒌汤：疑即《金匮要略》栝蒌桂枝汤。由天花粉、桂枝、芍药、甘草、生姜、大枣组成。主治太阳痉病。

③益黄散：见钱乙治小儿惊风案注。

④使君子丸：《小儿药证直诀》方。由厚朴、炙甘草、诃子肉、青黛、陈皮、煨使君子仁等为细末，炼蜜为丸而成。功能安虫补胃消疳肥肌。

⑤地黄丸：即六味地黄丸

〔评按〕本案因吐下伤津，筋脉失养而致慢惊。其间又因病家误用苦寒通利，损伤脾阳而致身冷。钱氏处变若定，先用栝蒌汤养阴柔筋，使瘛疭得平；继则以益黄散、使君子丸温补脾胃，固护中州；最后以地黄丸滋阴补肾，以治其本。肾系于舌本，肾阴充则肾气足，肾气足则口开能言。

钱氏注重脾肾先后二天之调理，辨证精审，遣方严谨，于此可见一斑。
