## 2.31李东垣治消渴案

顺德安抚张耘夫，年四十余，病消渴，舌上赤裂，饮水无度，小便数多。李曰：消之为病，燥热之气胜也。《内经》云：热淫所胜，佐以甘苦，以甘泻之。热则伤气，气伤则无润，折热补气，非甘寒之剂不能。故以人参、石膏各二钱半，甘草生炙各一钱，甘寒为君；启玄子①云：滋水之源，以镇阳光②。故以黄连三分、酒黄柏、知母、山栀各二钱，苦寒泻热，补水为臣；以当归、麦冬、白葵、兰香各五分，连翘、杏仁、白芷各一钱，全蝎一个，甘辛寒和血润燥为佐；以升麻二钱、柴胡三分、霍香二分，反佐以取之，桔梗三钱为舟楫，使浮而不下也。名之曰“生津甘露饮子”。为末，汤浸蒸饼和成剂，捻作饼子，晒半干，杵筛如米大。食后每服二钱，抄在掌内，以舌舐之，随津咽下。或白汤少许送下亦可。此治制之缓也。治之旬日良愈。

（《名医类案》卷二）

〔注释〕

①启玄子：即唐代名医王冰。注《黄帝内经素问》24卷。

②滋水之源，以镇阳光：《黄帝内经素问》作“壮水之主，以制阳光”。

〔评按〕李氏以甘寒滋润，苦寒泻热，和血润燥之法治消渴，收效甚佳。所创生津甘露饮，看似庞杂，而各司其责，秩序井然。据该案后云：“古人消渴，多传疮疡，以成不救之疾。此既效，亦不传疮疡，以寿考终。后以此方治消渴诸证皆验。”
