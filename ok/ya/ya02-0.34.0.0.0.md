## 2.34朱丹溪治虚人外感案

治一老人，饥寒作劳。患头痛，恶寒，发热，骨节疼痛，无汗，妄语时作时止。自服参苏饮①取汗，汗大出而热不退。至第四日，诊其脉洪数而左甚。朱曰：此内伤证，因饥而胃虚。加以作劳。阳明虽受寒气，不可攻击，当大补其虚，俟胃气充实，必自汗而解。遂以参、芪、归、术、陈皮、甘草，加附子二片，一昼夜尽五贴。至三日，口稍干，言有次序。诸证虽解，热尚未退，乃去附加芍药。又两日，渐思食，颇清爽，间与肉羹。又三日，汗自出，热退，脉虽不散，洪数尚存。朱谓此脉洪，当作大论，年高而误汗，以后必有虚证见②。又与前药，至次日，自言病以来，不更衣③十三日矣，今谷道虚坐努责④，迸痛如痢状不堪，自欲用大黄等物。朱曰：大便非实闭，乃气因误汗而虚，不得充腹，无力可努。仍用前药，间与肉汁粥及苁蓉粥与之。翌日，浓煎椒葱汤浸下体，方大便。诊其脉仍未敛。此气血仍未复，又与前药。两日小便不通，小腹满闷，但仰卧则点滴而出。朱曰：补药未至，于前方倍加参、芪，两日小便方利。又服补药半月而安。

（《古今医案按》卷一）

〔注释〕

①参苏饮：方出《太平惠民和剂局方》。由人参、紫苏叶、葛根、半夏、前胡、茯苓、木香、枳壳、桔梗、炙甘草、陈皮、生姜、大枣等组成。功能理气化痰、益气解表。

②见：通“现”。

⑨更衣：大便之雅称。

④虚坐努责：颇有便意，肛门窘迫而无便排出。

**〔评按〕**本案属虚人外感。变证迭出，病情纷杂。而朱氏谨守“虚则补之”的原则，先以益气温阳之补中益气汤加减以救其欲竭之阳气。继以肉汁粥、苁蓉粥并椒葱汤外浸之法治其气阴两虚之十三日不大便，最后仍守前方倍加参芪以治其阳虚气化不行之小便不通。本案辨证细微，治法精巧，层次井然，疗效甚佳。朱氏之不仅善于滋阴，而亦善于温阳，于此可见一斑。
