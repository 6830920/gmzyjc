## 2.43陈自明治厥证案

开庆己未年七月间，裕斋马观文夫人曹氏，病气弱倦怠，四肢厥冷，恶寒自汗，不进饮食。一医作伏暑治之，投暑药；一医作虚寒治之，投热药；无效。召仆诊之，六脉虽弱而两关差甚。裕斋问曰：“此何证也？”仆答曰：“以脉说之，六部虽弱而关独甚，此中焦寒也。中焦者，脾也，脾胃既寒，非特但有是证，必有腹痛、吐泻之证。今四肢厥冷，四肢属脾，是脾胃虚冷，无可疑者。”答曰：“未见有腹痛、吐泻之证，合用何药治之？”仆答曰：“宜用附子理中汤。”未服药间，旋即腹痛而泻，莫不神之！即治此药，一投而瘥。

（《妇人大全良方》•卷三）

**〔评按〕**本案本为阳虚阴寒内盛之厥证。而他医或作伏暑，或云伤寒，寒热杂投，以致中阳更损。陈氏据脉辨证，断为中焦脾胃虚寒，用附子理中汤一剂而愈。由此可见陈氏脉诊之精，用药之准。附子理中汤为主治脾肾阳虚阴寒重症之方，有温中祛寒之功。
