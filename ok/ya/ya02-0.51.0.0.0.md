## 2.51罗天益治头痛案

杨参谋名德，字仲实，年六十一岁。壬子年①二月间，患头痛不可忍，昼夜不得眠。郎中②曹通甫邀余视之。其人云：近在燕京，初患头昏闷微痛，医作伤寒解之，汗出后，痛转加。复汗解，病转加而头愈痛，遂归。每过郡邑，名医用药一同。到今痛甚不得安卧，恶风寒而不喜饮食。诊其六脉弦细而微，气短而促，语言而懒。《内经》云：春气者病在头。年高气弱，清气不能上升头面，故昏闷。此病本无表邪，因发汗过多，清阳之气愈亏损，不能上荣，亦不得外固。所以头苦痛而恶风寒，气短弱而不喜食。正宜用顺气和中汤，此药升阴而补气，头痛自愈。

黄芪一钱半 人参一钱 甘草炙，七分 白术 陈皮 当归 白芍各五分 升麻 柴胡各三分 细辛 蔓荆子 川芎各二分

上㕮咀，作一服。水二盏至一盏，去渣温服，食后服之。一服减半，再服全愈。

（《卫生宝鉴》卷九）

〔注释〕

①壬子年：即公元1252年。

②郎中：原为官名，此处当指医生。

**〔评按〕**本案为年髙体虚，清阳之气不能上荣头目而致的头痛。经罗氏用补中气、和营卫、升清阳之法而获痊愈。益气升阳之法，为李东垣先生首创，罗氏深得李东垣真传，治病必求其因，制方随机应变，取法用药与其师一脉相传，而又有所发展。从本案中可以窥见一斑。
