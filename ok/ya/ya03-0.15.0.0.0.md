## 3.15孙一奎治周痹案

吴江孙质庵老先生行人，时患痛风，两手自肩及[曲池](https://www.gmzyjc.com/read/zjs/zjs3.1.1-3-0.1.2.3.11.md)，以至手梢，两足自膝及跟尻，肿痛更甚，痛处热，饮食少，请告南还，而伏蓐者三年。里有吴君九宜者，沈考功西席也，见予起后渠疾，因语行人逆予。诊其脉，皆弦细而数，面青肌瘦，大小腿肉皆削。予与言：此病得之禀气弱，下虚多内①，以伤其阴也。在燕地②又多寒。经云：气主煦之，血主濡之。今阴血虚，则筋失养，故营不营于中；气为寒束，百骸拘挛，故卫不卫于外。营卫不行，故肢节肿而痛，痛而热，病名周痹③是也。治当养血舒筋，疏湿润燥。使经络通畅，则肿消热退，而痛止矣。痛止，即以大补阴血之剂实其下元，则腿肉复生，稍愈之后，愿加珍重，年余始可出户。行人闻而喜曰：果如公言，是超白骨而肉之也，吾即未药，病似半去，惟公命剂。予先以[五加皮](https://www.gmzyjc.com/read/bc/bc06-0.0.6.0.0.md)、[苍术](https://www.gmzyjc.com/read/bc/bc04-0.0.2.0.0.md)、[黄柏](https://www.gmzyjc.com/read/bc/bc03-0.2.3.0.0.md)、[苍耳子](https://www.gmzyjc.com/read/bc/bc01-1.1.11.0.0.md)、[当归](https://www.gmzyjc.com/read/bc/bc17-0.3.3.0.0.md)、[红花](https://www.gmzyjc.com/read/bc/bc12-0.0.11.0.0.md)、苡仁、[羌活](https://www.gmzyjc.com/read/bc/bc01-1.1.6.0.0.md)、[防风](https://www.gmzyjc.com/read/bc/bc01-1.1.5.0.0.md)、[秦艽](https://www.gmzyjc.com/read/bc/bc06-0.0.4.0.0.md)、紫荆皮。服之二十剂，而筋渐舒，肿渐消，痛减大半。更以生地、龟板、[牛膝](https://www.gmzyjc.com/read/bc/bc12-0.0.21.0.0.md)、[苍术](https://www.gmzyjc.com/read/bc/bc04-0.0.2.0.0.md)、[黄柏](https://www.gmzyjc.com/read/bc/bc03-0.2.3.0.0.md)、晚蚕沙、[苍耳子](https://www.gmzyjc.com/read/bc/bc01-1.1.11.0.0.md)、苡仁、[海桐皮](https://www.gmzyjc.com/read/bc/bc06-0.0.13.0.0.md)、[当归](https://www.gmzyjc.com/read/bc/bc17-0.3.3.0.0.md)、[秦艽](https://www.gmzyjc.com/read/bc/bc06-0.0.4.0.0.md)，三十剂而肿痛全减。行人公益喜。予曰：病加于小愈，公下元虚惫，非岁月不能充实。古谓难足而易败者，阴也。须痛戒酒色，自培根本，斯饮药有效，而沉疴可除。据公六脉轻清流利，官必腰金，愿葆真以俟之，万毋自轻，来春气和，可北上也。乃用[仙茅](https://www.gmzyjc.com/read/bc/bc17-0.2.6.0.0.md)为君，[枸杞](https://www.gmzyjc.com/read/bc/bc17-0.4.8.0.0.md)子、[牛膝](https://www.gmzyjc.com/read/bc/bc12-0.0.21.0.0.md)、鹿角胶、[虎骨](https://www.gmzyjc.com/read/bc/bc06-0.0.11.0.0.md)、[人参](https://www.gmzyjc.com/read/bc/bc17-0.1.1.0.0.md)为臣，[熟地黄](https://www.gmzyjc.com/read/bc/bc17-0.3.1.0.0.md)、[黄柏](https://www.gmzyjc.com/read/bc/bc03-0.2.3.0.0.md)、晚蚕沙、[茯苓](https://www.gmzyjc.com/read/bc/bc05-0.0.1.0.0.md)、[苍耳子](https://www.gmzyjc.com/read/bc/bc01-1.1.11.0.0.md)为佐，桂心、[秦艽](https://www.gmzyjc.com/read/bc/bc06-0.0.4.0.0.md)、[泽泻](https://www.gmzyjc.com/read/bc/bc05-0.0.4.0.0.md)为便，蜜丸服，百日腿肉长完，精神复旧。

（《赤水玄珠全集•孙氏医案》卷一）

〔注释〕

①内：指房事。

②燕（yān烟）地：指河北北部。

③周痹：名源《灵枢•周痹》。以周身疼痛为特点的痹证。

〔评按〕本案采取夹叙夹议方式，对该例周痹的病因、病机、治则、方药、宜忌、疗效、愈后等记述详实，疗程转换层次清晰，论治处方俱为精当，堪为治痛者法。
