## 3.18杨继洲治腰痛案

壬戍岁，吏部①许敬庵公，寓②灵济宫，患腰痛之甚。同乡董龙山公推③予视之。诊其脉，尺部沉数有力，然男子尺脉固宜沉实，但带数有力，是湿热所致，有余之疾也。医作不足治之，则非矣。性畏针，遂以手指④于[肾俞](https://www.gmzyjc.com/read/zjs/zjs3.1.7-8-0.0.1.3.23.md)穴行补泻之法，痛稍减，空心再与除湿行气之剂，一服而安。公曰：手法代针，已觉痛减，何乃再服渗利之药乎？予曰：针能劫病，公性畏针，故不得已。而用手指之法，岂能驱除其病根，不过暂减共痛而已。若愈全可⑤须针[肾俞](https://www.gmzyjc.com/read/zjs/zjs3.1.7-8-0.0.1.3.23.md)穴，今既不针，是用渗利之剂也。岂不闻前贤云：腰乃肾之府，一身之大关节。脉沉数者，多是湿热壅滞，须宜渗利之，不可用补剂。今人不分虚实，一概误用，多致绵缠，痛疼不休。大抵喜补恶攻，人之恒情也。邪湿去而新血生，此非攻中有补存焉者乎？（《针灸大成》卷九）

〔注释〕

①吏部：明为官署名。掌管全国官吏的任免、考核、升降和调动等事宜，主官为吏部尚书。

②寓：寄居。

③推：推荐。

④以手指：即以指代针。

⑤全可：指疾病痊愈。

〔评按〕以指代针，是杨氏用针之活法。针药并用，又杨氏临证一大特点。
