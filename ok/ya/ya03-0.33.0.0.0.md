## 3.33张景岳治背疽案

向予长男，生在癸丑及乙卯五月，甫及二周，而患背疽。初起时，背中忽见微肿，数日后按之则根深渐阔，其大如碗而皮色不变，亦不甚痛，至十余日身有微热，其势滋甚。因谋之疡医，或云背疽，或云痰气，咸曰：荤腥温补一毫不可入口，乃投以解毒之药一剂，而身反大热，神气愈困，饮食不进矣。予危惧之甚，因思丹溪有云：痈疽因积毒在脏腑，当先助胃气为主，使根本坚固，而以行经活血佐之。又曰：但见肿痛，参之脉证虚弱，便于滋补，气血无亏，可保终吉，是诚确论也。因却前医而专固元气，以内托其毒。遂用人参三钱、制附子一钱，佐以当归、熟地、炙甘草、肉桂之属，一剂而饮食顿进，再剂而神采如旧，抑何神也。由是驰其口腹，药食并进，十剂而脓成。以其根深、皮厚，复用针出脓甚多，调理月余而愈。向使倾信庸流，绝忌温补滋味，专意解毒，则胃气日竭，毒气日陷，饮食不进。倘致透隔内溃，则万万不保矣。且此儿素无虚病，何敢乃尔。盖以其既属阴证，又无实邪，见又确真，固敢峻补脾肾，方保万全。呜呼，医之关系皆是类也。因录此案，用告将来，以见肿疡、溃疡，凡虚证未见，而但无实热壅滞可据者，便宜托补如此，则其受益于不识不知有非可以言语形容者。

（《景岳全书》卷四十六）

**〔评按〕**本案提示，疮疡内治采用托补法，宜于中期疮形平塌，肿势散漫，用消法已不可能使其吸收消散，而患者正气虚弱，酿脓难以成熟时。若用于毒邪炽盛，正气未衰时，不仅无益，反有助邪之弊。
