## 3.38喻嘉言治燥咳案

吉长乃室，新秋病洒淅恶寒，寒已发热，渐生咳嗽，然病未甚也。服表散药不愈，体日尪羸①。延至初冬，饮以参术补剂，转觉厌厌②欲绝，食饮不思，有咳无声，泻利不止，危在旦暮。医者议以人参五钱，附子三钱，加入姜、桂、白术之属，作一剂服，以止泻补虚，而收背水之捷③。吉长彷惶无措，延仆诊毕，未及交语，前医自外亟至，见仆在坐，即令疏方，仆飘然而出。盖以渠见既讹，难与语至理耳。吉长辞去前医，坚请用药。仆因谓曰：是病总由误药所致。始先皮毛间洒淅恶寒发热，肺金为时令之燥所伤也。用表散已为非法，至用参术补之，则肺气闭锢，而咳嗽之声不扬，胸腹胞胀，不思饮食，肺中之热无处可宣，急奔大肠，食入则不待运化而直出，食不入，则肠中之垢污亦随气奔而出，是以泻利无休也。今以润肺之药兼润其肠，则源流俱清，寒热、咳嗽、泄泻一齐俱止矣。但取药四剂，服之必安，不足虑也。方用黄芩、地骨皮、甘草、杏仁、阿胶。初进一剂，泻即少止。四剂毕，而寒热俱除。再数剂，而咳嗽俱全愈矣。设当日与时辈商之，彼方执参、附为是，能从我乎！

（《寓意草》卷三）

〔注释〕

①尪（wáng汪）羸（léi雷）：瘦弱。

②厌（yān奄）厌：同“奄奄”，形容气息微弱。

③背水之捷：典出《史记•淮阴候列传》。汉将韩信，率兵攻赵，使万人背水而阵，及战，大破赵军。后人称之为背水阵，背水之捷，或背水之战。

**〔评按〕**该患者罹患秋燥咳嗽，又误用表散药及参、术补剂而益增其燥，进而引起肺气闭锢，移热于大肠而泻利不止。喻氏治此，遵“必伏其所主，而先其所因”之经旨，用黄芩、地骨皮、杏仁、阿胶、甘草清肺润燥，兼治其肠，肺与大肠相表里，源流俱清，燥咳与泻利即俱止。喻氏对燥咳一证深有研究，其辨证施治经验堪为后世所法，本案即为例证之一。
