## 3.41李中梓治伤寒案

儒者吴君明，伤寒六日，谵语狂笑，头痛有汗，大便不通，小便自利，众议承气汤下之。余诊其脉浮而大，因思仲景云：伤寒不大便六七日，头痛有热，小便清，知不在里仍在表也。方今仲冬，宜与桂枝汤。众皆咋舌掩口，谤之甚力，以谵狂为阳盛，桂枝入口必毙矣。余曰：汗多神昏，故发谵妄，虽不大便，腹无所苦，和其营卫，必自愈矣。遂违众用之。及夜而笑语皆止，明日大便自通。故夫病变多端，不可胶执，向使狐疑而用下药，其可活乎？

（《医宗必读》卷五）

**〔评按〕**本案虽有谵语、大便不通，但腹无所苦，小便清，故知病不在里而仍在表，其谵语系汗多心液耗伤所致。用桂枝汤则表解而里自和。此乃伤寒中风与阳明腑实证鉴别诊断之例案，具有一定参考意义。
