## 3.42李中梓治中风案

徽商汪华泉，忽然昏仆，遗尿手撒，汗出如珠，众皆以绝证既见，绝无生理。余曰：手撒脾绝，遗尿肾绝，法在不治，惟大进参附，或冀万一。遂以人参三两，熟附五钱，煎浓灌下，至晚而汗减。复煎人参二两，芪、术、附各五钱，是夜服尽，身体稍稍能动，再以参附膏加生姜、竹沥盏许，连进三日，神气渐爽。嗣后以理中、补中等汤，调养二百日而安。

（《医宗必读》卷六）

**〔评按〕**此例中风脱证，宜温补固脱为急。方用参附固守肾气，术附固守脾气，芪附固守卫气，归附固守营气。先固其气，次治其风。此中风脱证正治法之例证。
