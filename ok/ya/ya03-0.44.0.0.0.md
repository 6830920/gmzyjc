## 3.44李中梓治淋证案

邑宰①严知非，患淋经年，痛如刀锥，凡清火疏利之剂，计三百贴，病势日盛，岁暮来就诊。余曰：两尺数而无力，是虚火也。从来医者皆泥痛无补法，愈疏通则愈虚，愈虚则虚火愈炽。遂以八味地黄丸料加车前、沉香、人参，服八剂痛减一二，而频数犹故。原医者进云：淋证作痛，定是实火，若多温补，恐数日后必将闷绝，不可救矣。知非疑惧，复来商之。余曰：若不宜温补，则服药后病势必增，今既减矣，复可疑乎？朝服补中益气汤，晚服八味丸，逾月而病去其九。倍用参芪，十四日而霍然矣。

（《医宗必读》卷八）

〔注释〕

①邑宰：县令。

**〔评按〕**痛有虚实之因，因实则不通而痛，因虚则不荣而痛。实痛宜通，通则不痛；虚痛宜荣，荣则痛止。若不分虚实，一律用疏通法，实痛则愈，虚痛则愈疏愈虚，愈虚愈痛。此例患淋经年，尺脉数而无力，即为虚火致痛，故用八味地黄丸加味而痛减，继用补中益气汤倍参芪而收功。痛有补法，本案即为例证。
