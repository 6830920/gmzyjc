## 3.45龚廷贤治劳嗽发热案

一妇人患劳嗽，不时发热，或时寒热；或用清热之剂，其热益甚，盗汗口干，两足如炙，遍身皆热，昏愦如醉，良久，热止方苏；或晡①热至旦方止，此阴血虚而阳气弱也。余朝用六味丸一料，夕用十全大补汤。月余，诸症稍愈。更兼以补中益气，两月余而痊愈。

（《万病回春》卷六）

〔注释〕

①晡（bū）：申时，即午后三时至五时。

**〔评按〕**虚劳咳嗽，并见发热，本属正虚，岂有实理，故用苦寒清热之剂则更伤气阴而病剧。朝属阳，朝则阳气偏旺而阴气不足，故用六味地黄汤以滋阴，夜属阴，夜则阴血趋盛而阳气不足，故用十全大补汤以增气阳。朝夕相治，协调阴阳，更兼以补中益气汤甘温除热，故而病愈。大凡虚损较甚，既见阴火之证，又阳气不足者，俱可仿此为治。
