## 3.47吴有性辨寒热厥证案

施幼声，卖卜颇行，年四旬，禀赋肥甚，六月患温疫，口燥舌干，苔刺如锋，不时太息①，咽喉肿痛，心腹胀满，按之痛甚，渴思冰水，日晡②益甚，小便赤涩，得涓滴则痛甚，此下证悉具。但通身肌表如冰，指甲青黑，六脉如丝，寻之则有，稍按则无，医者不究里证热极，但引陶氏全生集，以为阴证。以手足厥逆，若冷过乎肘膝，便是阴证，今以通身冰冷，比之冷过肘膝更甚，宜其为阴证一也；且陶氏以脉分阴阳二证，全在有力无力中分，今以脉微欲绝，按之如无，比之无力更甚，宜其为阴证二也；阴证而得阴脉之极，有何说焉，其内诸阳证，皆置不问，遂投附子理中汤。未服，延予至，以脉相参，表里互较，此阳证之最甚者，下证悉具，但嫌下之晚耳。盖因内热之极，气道壅闭，热极反兼水化，《内经》之亢害证也。乃至脉微欲绝，此脉厥也。阳郁则四肢厥逆，若素禀肥盛，尤易壅闭，今亢阳已极，以至通身冰冷，此体厥③也。六脉如无者，群龙无首之象，证亦危矣，投大气承汤，嘱其缓缓下之，脉至厥回，便得生也。其妻闻一曰阴证，一曰阳证，天地悬绝，疑而不服。更请一医，指言阴毒，须灸丹田④。其兄叠延三医续至，皆言阴证，妻乃惶惑。病者曰何不卜之神明，遂得从阴则吉，从阳则凶，更惑于群医之议，阴证者居多，乃进附子汤⑤，下咽如火，烦躁顿加。乃叹曰：吾已矣，药之所误也。言未已，更加踯躅，逾时乃卒。嗟乎，向以卜谋生，终以卜致死，可为巫卜之鉴。

（《温疫论》上卷）

〔注释〕

①太息：叹气。

②日晡（bū）：申时，下午三时至五时。

③体厥：吴氏曰：“阳证阴脉，身冷如冰，为体厥”。

④丹田：指脐下三寸的部位。

⑤附子汤：方出《伤寒论》。由附子、茯苓、人参、白术、芍药组成。具有温经助阳，袪寒化湿的作用。

**〔评按〕**温疫患者，在持续高热情况下，突然出现全身厥冷、脉微欲绝，乃热深厥深之故。本例患者有口干舌燥、苔刺如锋、咽喉肿痛、尿赤涓滴作痛、心腹胀痛等证，是为内真热；全身肌表如冰、六脉如丝，是为外假寒。吴氏脉证相参辨为热厥，是抓住了疾病的本质。而他医囿于见闻，不识真热，惑于假寒，致使患者误治而死，此当痛以为戒。另外，患者用药以卜取舍，亦是荒唐。吴氏对此狠加批驳，也充分反映了他不信鬼神的科学思想。
