## 3.50岳甫嘉治男子不育案

一友自幼患羊痫之症，及其壮也，又患滑泄之症，而痫益频，无子。医者上驱其痰，则药必疏利，而精愈泄；下固其精，则药必补涩，而痫愈发；若疏利与补涩并用，则二药频仍，终不能愈，如何得子？诸医束手。一日召予往视，予诊其脉，上盛下虚。细简诸医之方，皆稳当而未能奏效。踌躇半响，因问痫状。曰：发时如羊鸣一二声，猝然晕倒，手足牵搐，咬牙痰涌，不省人事，一饭时方醒。醒则一二日身体微热，精滑不止，倦怠之甚。因问精滑状，曰清精不时溢出，淹滋不净。又问夫妇交感亦精多否，曰甚少。予思痫乃自幼之沉疴，滑乃后来之添症。滑则断欲可葆其元，药饵可徐收其效。若痫症不去，则饮食皆化为痰，久则身且不保，安望得子。今身体尚虚，未可投药，请夫妇分处，断房事一月，然后予可得而施治矣。友果如言。越一月，遇痫发时延予往，予预制三子散①为末以待，将牛黄丸用竹沥化开，候其痫将止痰将退时灌下。盖先则痰方涌盛药力不入，后则痰归窠络，药攻无力也。灌下牛黄丸，苏醒时，随将三子散用河水三碗煎一碗如稀粥样，带热服下。计申时痫发用药，到初更时腹中连响，夜半大解，去积痰半桶。后痫不复发，滑亦渐止。戒以绝欲半年，常服安神丸，后服心肾种子丸②，期年而得子。

（《妙一斋医学正印种子编》上卷）

〔注释〕

①三子散：《妙一斋医学正印种子编》方，由苏子、白芥子、韭菜子组成。用于积痰宿滞者。

②心肾种子丸：《妙一斋医学正印种子编》方，由首乌、生地、熟地、麦冬、天冬、山药、白茯苓、赤茯苓、枸杞、人参、鹿角胶、白芍、锁阳、酸枣仁、五味子、牛膝、丹皮、龟板、当归、泽泻、黄连、菟丝子、黄柏组成。功能生精养血，固本保元，主要用于心肾阴虚者。

**〔评按〕**不育证一般多从女性研究而入产科，《妙一斋医学正印种子编》则从男女双方论治，入广嗣，分男科、女科各一卷。岳氏主张男子宜葆合先天之精，寡欲、节劳、惩怒、戒醉、慎味为求嗣之道，反对不孕专责女方。
