## 3.57聂尚恒治小儿泄泻案

予家仆一幼男，年二岁，泄泻不止，医用药不效，抱来予看。见其面赤、身发热、口渴又甚。初疑其热泻，用四苓散加木通、车前子，略加姜汁炒黄连少许，一剂与之。又看其儿，神气困倦，疑其未必热也，戒之曰：此药煎熟，姑用酒杯少与半杯，若服不相宜，即止勿服，速来换药。其儿服药半酒杯，泄不止而又呕吐。其母又抱来看，而其身热、面赤、口渴则如故也。予知其脾胃极虚，则阳气无所依，而欲外散，是以身热、面赤；脾胃极虚，则津液内枯，是以口渴。因制参术姜桂饮与之服，一剂而泄止，服二剂而痊安。

原用参术姜桂饮：

人参五分 白术（炒）七分 干姜（炒） 官桂各三分 白茯苓 扁豆（姜汁炒） 山药（炒）各六分 广陈皮 熟甘草各四分

生姜一片（去皮），好胶枣一个（去核，洗净）同煎。

小儿虚寒吐泻，犯此症者甚多，时医见其身热、面赤、口渴，皆视为热症，而投以凉剂，其误甚矣。凉剂误投，或半日，或一日，或二日，即传慢惊而死者，不可胜计，而庸医俱籍口病不可治，不知其投凉实杀之也。彼且以为纯阳何虚之有，至于脾胃虚极，阳气外散，极虚似热之理，则举世执迷，致死不误。儿童之患此症者，何其不幸也，亦可悲矣。予自悟此理，依此法活儿童甚多，难以尽述，姑举其初悟颠末以示后云。

（《奇效医述》卷二）

**〔评按〕**面赤、身热、口渴等症状，小儿热泻可有，虚寒亦可出现。因此两者的鉴别诊断，必须结合其他见症，以及对病情的动态观察。聂氏诊此例患儿，着眼于“神气困倦”，并慎用小剂量药物试探，终使虚寒泄泻得以确立。他所指出的小儿泄泻中极虚似热之理值得我们注意。
