## 4.30林珮琴治痹证（肢痹）案

族妇 右臂痛，手不能举，此为肢痹。用舒筋汤（片姜黄、当归、羌活、炙草、姜渣、海桐皮）加桂枝，四五服渐瘳。凡筋得寒则急，得热则纵，緛短为拘，弛长为痿。风寒湿三气杂至，合而成痹，风胜为行痺，寒胜为痛痺，湿胜为着痺，宜宣风逐寒燥湿，兼通络。如臂痛，服舒筋汤，必腋下漐漐汗出，则邪不滞于筋节，而拘急舒矣。如气虚加参、芪，血虚加地、芍，肩背加羌活、狗脊、鹿胶，腰脊加杜仲、独活、沙苑子，臂指加姜黄、桂枝，骨节加油松节、虎膝，下部加牛膝、薏苡、五加皮、虎胫骨，经络加桑寄生、威灵仙、钩藤。久而不痊，必有湿痰败血瘀滞经络，加桂心、胆星、川乌、地龙、红花、桃仁以搜逐之。

（《类证治裁》卷五）

**〔评按〕**言简法备，一目了然。
