## 4.32程杏轩治单腹胀案

莱佣某，初患腹胀，二便不利，予用胃苓之属稍效。渠欲求速功，更医目为脏寒生满病，进桂、附、姜、萸，胀甚，腹如抱瓮，脐突口干，溲滴如墨，揣无生理。其兄同来，代为恳治。予谓某曰：尔病由湿热内蕴，致成单胀①，复被狠药吃坏，似非草木可疗。吾有妙药，汝勿嫌秽可乎！某泣曰：我今只图愈疾，焉敢嫌秽。令取干鸡矢一升，炒研为末，分作数次，每次加大黄一钱，五更清酒煎服，有效再商。某归依法制就，初服肠鸣便泻数行，腹胀稍舒；再服腹软胀宽；又服数日，十愈六七。更用理脾末药而瘳。众以为奇，不知此本《内经》方法，何奇之有？予治此证，每用此法，效者颇多，视禹功神佑诸方，其功相出远矣。

《杏轩医案》初集）

〔注释〕

①单胀：即单腹胀，亦名臌胀。因肢体无恙，惟腹胀大而名。

**〔评按〕**本案用方，乃《素问》鸡矢醴方加大黄。鸡矢利水泄热，大黄荡下实浊，药虽二味却效力颇专，尤其五更服药，取其空腹，更能充分发挥药物作用，故疗效卓著。
