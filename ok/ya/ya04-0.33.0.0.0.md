## 4.33程杏轩治休息痢案

族人联升，患休息痢①，淹缠两载，药如清火、固涩、补中、升提，遍尝无效。偶遇诸涂，望其色萎气怯，知为脱血之候。谓曰：尔病已深，不治将殆。渠告其故，予曰：吾寓有药，能愈尔病，盍往取之。比随至寓付药，再服即愈。渠以两年之疾，百治不瘳，此药效速如此，称为神丹②。方用鸦胆子一味，去壳取仁，外包桂圆肉捻丸，每早米汤送下三十粒，旋以食压之。此方初得之人传，专治休息痢，并治肠风便血，少则一二服，多则三四服，无不应验。然其物不载本草，无从稽考，其味极苦，似属性寒。后阅《幼幼集成》书云：痢久，邪附大肠屈曲之处，药力所不能到，用此奇效。思治虚怯沉疴，参、芪、归、地有用数斤愈者；治伤寒热病，姜、附、硝、黄有用数两愈者；何此物每用不过二三分，治积年之病，其效如神，物理真不可测。先哲云：千方易得，一效难求。信矣。

（《杏轩医案》初集）

〔注释〕

①休息痢：痢下时作时止，积年累月，缠绵不愈者为之。

②神丹：《幼幼集成》名至圣丹。

**〔评按〕**鸦胆子味极苦，性凉，功能凉血解毒，善治热毒血痢和休息痢。服法多种，或元肉包送，或装胶囊，或糖水送服。服后如有腹痛，可用芍药甘草汤煎服。

本案提示，药不在多，而在于精、效。
