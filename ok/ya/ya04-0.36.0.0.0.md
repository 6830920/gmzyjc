## 4.36谢映庐治慢脾风案

聂秀章之子，三岁，尚不能行，皆由体禀素弱，时值长夏，患烦渴吐泻之证，医者不究其脾胃之虚，执用外感之治，误投知、连、陈、半之属，延经十日，愈治愈危。商清于余，冒暑视之，神已大败，呼吸将绝，视其眼生翳膜，肌肤削极，吐泻交作（脾胃败也），小水赤涩（泄多亡阴也），口中时渴（津液亏也），声微息促（气不相接也），昏睡露睛（脾败不能合也），四肢厥逆（阳气竭绝也），手足微搐，喉内痰鸣（粘液无统也），脑后腹上发热（虚阳外越也），通计诸状，皆由脾肾两败，真慢脾风证。然喜尚能饮乳不辍，但不能久乳（因其虚而乏力之故〉。众曰：此证患者皆死，何治之有？余亦蹙额踌躇。然慢惊之证，固由脾肾之虚，至古人所制金石脑麝之方，后贤已辟其谬，今极重之证，非取后贤所选理中、六君之药，大剂急投，鲜克有济。遂将古方十全、理中、六君、胃关①之意，加入驱风之品，酌为一方，每剂十两之重，每日夜令进三剂，缓缓与服，如灌溉之法，欲其周身空虚之地，无处不到，每药嘱其戚人聂方兄督进，毋令稍减。如此三日，败证稍回，神已渐醒。四日内白珠赤脉贯眼，口舌糜烂，白垢满布，状似积粉，如月内小儿鹅口之形。众嗟热药之误，急欲更医。聂方兄委曲周旋，邀余再视。众持改用凉药之见。余曰：服补剂而眼红口烂，不但世俗谓之燥，即医者亦多谓之燥矣。殊不知虚火上冲，阳气将回，游移不定，扰攘于外，尚未归宅，斯正岐伯先师所称阴病见阳者生，正属可喜。此时若改用凉药，势此前功悉废。遂将开水拭去口中白垢，仍令原方加熟地三钱以和其阴，再进日夜三剂。次早视之，口中润滑，眼内俱清，遂减一剂，每日令服二剂，逐日渐愈，不一月，前后共计药三十斤，肌肉充盛，遂能趋步行走，众始钦服。然余尝叹小儿之死于慢惊者，多由于此。即如此证，设认定其虚，或知用其药，而不能以重剂、多剂救之，是为病重药轻，延绵复死。即进此方后，多有阳回而现阳证者，咸疑为热，稍无定见，每多意乱心迷，乃至大变其法，改用凉剂，无不立毙。余每于斯证临治之时，苦心体察，深恨世医所治小儿吐泻之证，无分寒热虚实，专守辛散清凉之药，实者侥幸得功，虚者脾唇两败，露眼厥逆，吐舌抽搐，遂曰惊风。复不分急慢虚实等情，更以凉散香疏汤药丸散灯火杂投，以致二便不禁，四肢冰冷，五脏竭绝而死，至死不明其故，良可悲也。近时人体禀气浇薄，夏月极多此证，堪为痛心。是以愈加精研，博览古训，参以拙见，似有寸长，久欲与同道勘破，恐管窥之见，有不尽然。近年阅历稍深，凡治慢惊，悉用此法，屡验不爽。敢望同志之士，共明夏月伏阴在内之理，当先顾脾胃为主，后察其六淫兼证，战战兢兢，毋伤其正，庶几得焉。因名其方曰大回生汤。

大回生汤 专治小儿夏月吐泻，及杂病误治成慢脾风证，一切脾肾虚寒，发癎惊风，实有起死回生之功。

人参 白术 黄芪 附子 枣仁 枸杞 干姜 茯苓 肉桂 丁香 白蔻 钩藤 全蝎 甘草

用水一碗，煎至不见水，提起入夏布巾内取汁，调赤石脂，缓缓服后，如吐不止，加赭石调服，姜、夏同煎。肝木旺者，羚角汁调服。痰甚者，加泡星、天麻。肾阴亏者，加熟地、枸杞，不炒。泄止厥未回者，加当归引药入于血分。服数剂后，或眼内翳膜不能退清，加冬瓜仁二三十粒，以润肝燥。小便利者，去茯苓。方内只有干姜之性，取其大能补火生土，阴虚者未免有劫水之弊，用者量之。肺气虚及津不生者，加五味。

（《谢映庐医案》卷六）

〔注释〕

①胃关：即胃关煎，方出《景岳全书》。由熟地、炒白术、炒干姜、吴萸、炙甘草、炒扁豆、炒山药组成。治脾肾虚寒泄泻，或久泻腹痛不止，冷痢等证。

**〔评按〕**患者先天禀赋不足，脾肾本虚，夏患吐泻，又投苦寒伤正之品，致使阳气衰败，成慢脾风证。治用大回生汤益气回阳，温中散寒，熄风解痉。且取大剂、多剂频频与服，终使阳回阴生而病愈。
