## 4.37谢映庐治咽喉肿痛案

陈继曾尊堂，体素清癯①，高年无病。旧冬患伤风咳嗽，疏解已痊。随患咽喉微肿，小舌垂下，盐点无益，守不服药之戒，渐至喉间窒塞，饮食维艰，始延医治。投疏风化痰之药，口舌糜烂；啜芩、连、知、梗之属，喉痛愈增，吐出蛔虫二条，人事大困，肌肤发热。医者群至，俱称风火，然见高年形衰色败，究竟不敢下手。余视牙关甚松，会厌口舌一带俱白。细思咽主胃，喉主肺，今肺家无恙，故呼吸无碍，其舌吐甚艰，是病在于咽，而不在于喉也。又赤色为阳，白色为阴，今满口色白，其为阴火明矣。若果阳火为患，咽喉出入之地，岂能久待累月乎？必高年脾胃既衰，中土聚湿，新进水谷之湿不能施化，与内中素蕴之湿，挟身中生生之气，郁蒸如雾，上冲咽嗌，故作痛楚。延于口舌则糜烂，浮于肌肤则身热，是少火变为壮火，良民变为匪类矣。奈何反进苦寒戕②胃，致中土湿而且寒，故蛔虫外出，而成种种危候。急与理中丸五钱，青黛为衣，令其口含嘴化。是夕咽痛减半，竟得安睡。继进连理汤③数剂而安。其病愈后，同道咸议余为补医，以咽痛烂舌之证，从无参、术、干姜之治。岂知凡病有阴有阳，有虚有实，法当随证施治，岂独咽喉口舌为然哉。

（《谢映庐医案》卷四）

〔注释〕

①廬（qú渠）：瘦。

②戕（qiāng枪）：伤害。

③连理汤：方出《症因脉治》。由理中汤加黄连组成。

**〔评按〕**谢映庐氏曰：“凡病有阴有阳，有虚有实”，咽喉肿痛亦不例外。本案患者咽喉肿痛、口舌糜烂、肌肤发热，似为实热火炎所致，然视会厌口舌俱白，毫无红肿之像，则属脾胃阳虚，阴火上炎无疑，故用理中丸合青黛、加黄连而愈。
