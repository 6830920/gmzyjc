## 4.4高鼓峰治气虚发热案

庚子①六月，同晦木过语溪访吕用晦，适用晦病热证，造②榻前与之语，察其神气，内伤证也。予因询其致病之由，曰：偶夜半从卧室中出庭外与人语，移时就寝，次日便不爽快，渐次发热，饮食俱废，不更衣者数日矣，服药以来，百无一效，将何以处之？予曰：粗工皆以为风露所逼，故重用辛散，不进饮食，便曰停食，妄用消导，孰知邪之所凑，其气必虚，若投以[补中益气汤](https://www.gmzyjc.com/read/fjx/fjx07-0.2.0.0.0.md)，则汗至而便通，热自退矣。用晦欣然，辄命取药，立煎饮之。旁观者皆以热甚，又兼饱闷，遽③投补药必致祸。予慰之曰：无容惊扰，即便矣。顷之索器，下燥矢数十块，觉胸膈通泰④，旁观者始贺。是晚熟寐至五鼓，热退进粥。用晦曰：不谓君学问如此之深也，不然几败矣。连服补中益气数剂，神情如旧，逾日而别。

（《医宗己任编•四明医案》）

〔注释〕

①庚子：清顺治十七年（公元1660年）。

②造：到。

③遽（jù具）：急。

④泰：安宁。

〔评按〕夜间起卧外出而感邪发热，必因元气耗散在先，以致正不御邪，成气虚发热之证。气虚则脾胃滞运而饮食俱废，大肠传导无力而数日大便不行。此外，少气懒言，神困乏力之证亦在不言之中。经曰：劳者温之，损者益之。故用[补中益气汤](https://www.gmzyjc.com/read/fjx/fjx07-0.2.0.0.0.md)甘温除热，扶正袪邪，总使邪去正复而诸证霍然。
