## 4.43王孟英治春温发痉案

吴女患感，诸医首以升散，继进温补，至三月下旬，证交三十五日，昏痉谵语，六昼夜不交睫，旬日不沾米饮。孟英会诊，脉弦滑而微数，齿不能开，窥其舌缩苔垢。孟英曰：尖虽卷，色犹红润，且二便不秘，尚有一线生机未绝。揆其受病，原不甚重，只因谬治逾月。并谓病已逾月，腰以下得毋磨坏。书方以犀角四钱、石菖蒲二钱、贝母二两、整块硃砂两许，竹沥碗许，佐以竹叶、竹黄、竹茹、知母、花粉、元参、旋复、丝瓜络、苇茎、银花、鳖甲，调下紫雪丹。次日渠母云：王君明视隔垣，小女腰下果已磨穿，糜溃如柈①。昨药服后，证亦少减。孟英仍主原方，四服后夜始眠，痉才息，舌甫伸，苔乃黑。孟英于前方去鳖甲、硃砂、菖蒲，加生地、栀子。数服后，苔转黄，大便黑如胶漆，且有痰色。盖从前大解黄色，似乎无甚大热，不知热由补药所酿，滞于肠胃曲折之地而不能下行，势必薰蒸于上，致有内陷入脏之逆也。黑矢下而神识渐清，余热复从气分而达，痰嗽不爽，右脉滑搏。孟英主用竹叶石膏汤加减，四剂渐安。而外患痛楚，彻夜呻吟，虽敷以珠黄，滋以甘润，未能向愈。孟英令以大蟾蜍治净煎汤，煎育阴充液之药服之。果痛止肌生、眠食渐进、汛事②如期而瘳。

（《王氏医案绎注》卷五）

〔注释〕

①柈：同“盘”。

②汛事：月经。

**〔评按〕**患者神昏谵语，动风发痉，病势可谓危急，然据舌色红润，则知阴液未竭；二便不秘，则热邪又有出路，故断定“尚有一线生机”；此预测病势之经验十分宝贵。

用蟾蜍治褥疮，古有记载，惟王氏在用法上做了改进，将炙末外用变为煎汤内服。
