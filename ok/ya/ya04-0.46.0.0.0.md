## 4.46潘名熊治咳血案

羊城宋君勉之，知医，素喜清凉，稍涉温补不敢服。久患咳血，所服药饵，无非清降，以致年余反复不已。近服犀角地黄汤，纳谷渐减，因邀余相参。诊右脉空大无神。余曰：《金匮》云：男子脉大为劳。谓阳气虚；未能收敛也。即据君述证，咳频则汗泄，显是气失统摄，络血上泛之征，倘依然见血投凉，见嗽治肺，胃口从兹败坏矣。愚见主急固脏真，正合仲景师元气伤当进甘药例，能守此法，胃土自安，肺金自宁，吐血痰咳亦自止。方拟黄芪四钱，人参、麦冬、白芍各一钱，五味、炙草各七分，杞子、南枣肉各二钱。勉之见信，连服四帖，血止，胃渐进。此后从余言，自用归脾汤加减调养而获愈。

（《评琴书屋医略》）

**〔评按〕**气不摄血，所以用参芪补气摄血；久病伤阴，故用麦冬、白芍、五味、枸杞等育阴养脏。此乃固本培元，以止咳血之法。
