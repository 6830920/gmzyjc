## 4.47潘名熊治失音案

凡治病，问其见证如何，问其致病之因如何，似较望、闻、切为倍要。余尝医郭廉访夫人，年约三十外。廉访久以计偕①宿京，得等补外②，因接眷赴任。夫人得喜信后，忽患喑③病，咳多痰少，夜里每觉火升，喉舌微痛，而日间饮食无碍。遍访名医，迭治罔效，延余诊。余曰：贵恙咳先乎，抑喑先乎？家人曰：喑先，余恙后渐起者。余复问曰：起此恙日，曾多饮醇酒乎？曰：无。偶因夜坐，看木鱼书劳神，明早即觉音破耳。余诊其脉，两尺动数有力。阅旧服方虽多，亦不外清肺疏肺，止咳除痰，中上两焦药。余转用上病治下一法，龟板八钱，大生地、黄柏各四钱，知母、茯苓各二钱，羚羊、丹皮、泽泻各一钱。余曰：据述病因，与脉相对，沉疴似易起者，药不十帖当见效。家人速于赴任，闻余言喜甚。时吾友谢司马茹坪偕余往，郭其戚也，独讶余言，曰：痰咳而用龟、地，谅难见效；且重用黄柏，更属不通。余笑曰：子姑验之。次日初七复到诊，是夜已不觉火升、咳呛、喉舌痛矣，仍用前方，黄柏减一钱，再服。初八诊，两尺渐缓，声音渐起，仍用前方，去丹、泽，方中改用龟板四钱，羚羊、黄柏各八分，加鲜菖蒲五分煎，调入珍珠末七分服，连服三帖。十一日复到诊，音出已亮，但欠清耳，又转用清肃上焦气分方法，沙参八钱，丽参、黄芪、天冬、麦冬（连心）各一钱，白菊、杭菊各四分，加南枣四枚、鸡子白一枚同煎（鸡子先蒸熟，去壳、去黄，取白煎）。仅服四帖，声音渐清而愈。茹坪曰：药已效矣，吾究未得其解也。余曰：此忖情度理耳。夫妻契阔数年，一旦相聚有期，谁复无情？况夜静独坐，倍易触拨情思，且我粤之木鱼书，多艳写男女之私，以过去之情，感未来之情，相火尤易妄动。脉更得两尺动数，证亦由迅速而起（五行中最迅速者，莫若风火），谓非龙相火而何？龙火一动，势必上升，上升必凌烁肺金，金空则鸣，金实则无声矣。夫肾脉循喉绕舌，厥阳④惯从子丑⑤奔腾，此喉舌夜痛所由来也。余用地以滋之，龟以潜之，知、柏、丹、泽、苓、羚以降之、泄之，而复疏通之（羊角最灵动，能疏泄火邪之入络者），斯龙雷潜伏而安其位，肺金清肃而守其常，其喑又安有不速愈者？茹坪曰：善！善！审问之，慎思之，明辨之，作医之道，亦当如是乎！

（《评琴书屋医略》）

〔注释〕

①计偕：指举人赴会试。

②补外：委任官职。

③喑（yīn因）：声哑不出。即失音。

④厥阳：有阳无阴谓之厥阳。

⑤子丑：半夜11点到3点的时候。

**〔评按〕**此失音乃相火妄动，阴耗于下，火炎于上所致，故治用滋阴降火之剂而病愈。

本案提示，详问病因十分重要。
