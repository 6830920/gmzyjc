## 4.5高鼓峰治郁证案

用晦室人①患产后惊悸，初起时，见筐中绵絮，念将所生儿入绵絮中，不几②闷死，即作惊恐忧患之状。后凡有所触，意中以为不耐③即忧患不止，或一端执想，数日才已，饮食不进，面少精采，服诸补心养血药无一效，至是用晦招予治之。予诊其脉曰：孩时得毋因齿病致大惊否？用晦向室人问之，曰：十岁时果曾病齿，治齿者用刀钳之，几受惊而死，子何以能识之也？解曰：脉法当如是耳，不精于象数④钤法⑤之学者不能也。少时以惊受损，伤其君火，心包气散，痰得留之，今产后大虚，痰因虚动，病端见矣。夫心为君主，主明则下安，国乃大昌，故凡七情皆由心起，今心气虚甚，痰邪侵扰，思虑亦因之多变，况喜乐，气之阳也，忧思惊恐，气之阴也，阳虚则阴得乘之，又儿为其所爱，气虚痰入，则爱不得其正，因爱而过为防护之，惟恐不至，遂因而生忧耳。今先用归脾⑥、养荣⑦、八味⑧等类五十大剂，待其气血完备，然后攻之，痰可得而去，而病不再发矣。用晦如予言治之，果愈。

（《医宗己任编•四明医案》）

〔注释〕

①室人：妻子。

②不几：不多。

③不耐：经不起。

④象数：占卜术。

⑤钤法：指兵法。

⑥归脾：即[归脾汤](https://www.gmzyjc.com/read/fjx/fjx07-0.4.0.0.0.md)。

⑦养荣：即[人参](https://www.gmzyjc.com/read/bc/bc17-0.1.1.0.0.md)养荣汤。

⑧八味：疑为[金匮肾气丸](https://www.gmzyjc.com/read/fjx/fjx07-0.10.0.0.0.md)。

〔评按〕患者产后大虚，神气怯弱，由此惊恐而生，忧思不解，而成郁证。其病因之本为虚，宿痰动则为标。故治病求本，先用归脾、养荣、八味之类，使气血旺盛，元气充沛，然后攻痰，病遂痊愈。高氏见郁不开郁，见痰不先治痰，却从补虚入手，足见其善用温补，独有心得。惟其凭脉诊而知孩时曾因齿病大惊，未免有些玄乎。
