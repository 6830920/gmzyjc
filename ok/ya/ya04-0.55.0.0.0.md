## 4.55费伯雄治妊娠暑痉案

初诊 怀孕八月，气郁阻中，暑风外迫，猝然发厥，神昏不语，目闭口噤，柔痉不止，卧不着席，时时齘齿①。《金匮》云：痉为病，胸满口噤，卧不着，脚挛急，必齘齿，可与大承气汤。但系胎前身重之际，当此厉病，断难用大承气法。然不用承气，证属难挽；如用承气，而胎欲下动，亦断无生理。势处两难，但不忍坐视。先哲云：如用承气，下亦毙，不下亦毙，与其不下而毙，不若下之，以冀万一之幸。既在知己，不得已而勉从古法立方，以慰病家之心，亦曲体苦衷矣。

川纹军四钱（生磨汁） 净芒硝二钱 酒炒当归三钱 姜炒川厚朴一钱 炒枳实一钱 大丹参片五钱 盐水炒杜仲一两 高丽参四钱 陈仓米一合

二诊 昨方进后，幸胎未动，诸证悉退。盖前方乃系涤热，而非荡实，故孕安而邪亦净。但舌色微红少津，是因暴病大伤，未能骤复。法宜养心和中。能恬惔自畅，调摄得宜，则可也。

青蒿梗 佩兰梗 炙甘草 大丹参 白归身 香白薇 怀山药 真建曲 法半夏 广陈皮 南沙参 川杜仲 赤茯苓 乳荷梗 红枣 陈仓米

祖怡注：此道光廿六年东下塘探花第刘宅二十六岁右案。

（《孟河费伯雄先生医案 • 妇科》）

〔注释〕

①齘（xiè谢）齿：上下牙齿相磨。

〔评按〕妊娠感暑，热郁阳明，证见痉厥，据《金匮》文用大承气汤通腑泄热，胎未动而证悉退，此即《内经》“有故无殒亦无殒也”。费氏遵古训而用承气，却又妙在加大量杜仲并人参以固胎元。由此可见，其不单对经典娴熟自如，而且能发挥创造，形成自己的独特风格。
