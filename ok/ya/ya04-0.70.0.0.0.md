## 4.70柳宝诒治湿温案

冯 湿邪郁遏中焦，复夹浊积，阻结不通。寒热间日而重，舌苔黄厚带腻，烦渴脘闷，有汗不解，大便不行，邪无外泄之路。脉象左弦，右关浮大而数。少寐神烦，有热入厥阴之象。刻下①当先疏邪导滞，俾得下泄乃松。

豆豉 黑山栀 制半夏 川连 枳实 杏仁 黄芩（酒炒） 川朴 带心翘 块滑石 通草 赤苓 莱菔子 竹茹

二诊 昨日多行垢粪，刻下舌上黄灰已退，底色嫩红，此积垢去而胃阴伤也。自觉虚热烦扰，脉象软数，此阴液烁而虚火浮也。存阴即是泄热，是此病最要之义。所嫌胃口不开，胸脘气闷，滋补之剂，犹恐壅塞。兹拟养阴和胃，兼畅气机。

西洋参 麦冬肉（川连包扎刺孔） 霍石斛 醋半夏 白扁豆（炒） 炒于术 鸡内金（炙） 枳壳炭 生牡蛎 白芍（土炒） 柿蒂 玫瑰花 竹二青② 鲜稻根穗（煎汤代水）

（《柳宝诒医案》卷一）

〔注释〕

①刻下：目下，现在之意。刻：立刻。

②竹二青：指青竹叶和青竹茹。

〔评按〕湿温之病，邪遏中焦，要在通下以给邪于出路，故柳氏在清热燥湿、利尿去邪的同时，施以枳实、厚朴、莱菔子导滞通便，从而药后速予获效。惟邪去阴伤，虚火上浮，所以后来改用养阴理气之剂。
