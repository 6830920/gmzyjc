## 4.75余听鸿治暑厥案

常熟大东门外余义大店伙，余姓，年五十余。因暑天到浒浦，舟中受热受风，是晚回店，发热极盛，至晨，脉伏肢厥，二便皆秘，遍体无汗，项背几几，体寒。邀余诊之，曰：风袭太阳之表，暑湿热郁于里，急宜开表通阳，迟则恐成刚痉。叶天士曰：通阳莫如通小便。使膀胱一开，一身之阳气皆通。即进以五苓散，每服五钱，煎沸汤一大碗饮之。饮两次，小溲通畅，而汗出脉起厥回，体转热矣。此证虽轻，如作热深厥亦深，投以沉寒凉药，危矣。故志之以示后学。

（《余听鸿医案 • 暑风痉厥》）

〔评按〕发热极盛，脉伏肢厥，一般易作“热深厥亦深”处理，然患者外有表证，系感受暑风，邪遏表阳所致，非因暑热内闭，证见神昏谵语所比，故用五苓散通阳化气，利尿去邪而诸证悉除。
