## 4.77余听鸿治肿胀案

常熟西门俞义庄俞濂洲先生之少君瑞舒世兄，年二十三四。时正酷暑，邀余诊之，腹胀如鼓，足肿卧床。余问其病由，素有便血证。按脉极细，小便短赤。余曰：此乃久痢便血，脾肾两虚，土败之证也。观前医之方，大约槟榔、枳、朴、五皮①、香、砂、苓、泻之类。余曰：此证非大用温补，助火生土，断难有效。使其向虞山言子坟上取黄色泥土百斤，将河水搅浑澄清，煎药、炊茶、煮粥均用此水。若水尽再换泥一石，搅水两石，用尽再换，取土可补土之义。进参、术、附、桂、补骨脂、益智、黄芪、枸杞、巴戟、杜仲、熟地等大剂。腹上系绳紧束。服大补药三剂，以绳验之，约松三指许。后余恐其太补，方中稍加枳壳，所系之绳，仍紧如故。以此验之，破气之药一毫不能用也。专以温补大剂，服百余剂，其胀已消。约用去熟地四五斤，参、芪各四五斤，杞、仲、术等称是。起床后服金匮肾气丸并补剂而痊。至今六年，惟行路常有气喘耳。下焦之虚，不易填也。

（《余听鸿医案 • 虚胀》）

〔注释〕

①五皮：指大腹皮、生姜皮、茯苓皮等。

〔评按〕足、腹肿胀，证属脾肾两虚，取黄土之性补土，用温补之剂补肾，正是治本之法。肾气足，脾胃健，则气机宣畅，水湿得运，故肿胀自消而病愈。
