## 4.79余听鸿治齿衄案

常熟寺前毗陵人木梳店俞姓，年二十余岁。齿衄如注，血流盈碗，面红目赤，脉来虚浮兼数，重按无力，神静不烦，口不臭秽，言语轻微。余曰：此乃少阴龙火①上燔，齿热则龈肉离脱，齿缝血出不止，手足清冷。急用肉桂五分，研末饭丸，先空心服下，食以糜粥，使其压之下焦；再进甘凉咸寒滋降，导龙入海；再将生附子、麝香作饼，贴左足心涌泉穴。一剂血止，两剂手足转温，脉渐敛，和平如常矣。

（《余听鸿医案 • 齿衄》）

〔注释〕

①龙火：指肾火、命门之火。

〔评按〕齿衄有虚实之分，患者神静不烦，口不臭秽，言语轻微，即非实火所致，面红目赤，脉浮数而虚，定为虚火上炎无疑。故用肉桂末引火归原、汤剂滋阴降火、贴药釜底抽薪而病愈。
