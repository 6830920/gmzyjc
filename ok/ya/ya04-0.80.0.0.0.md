## 4.80曹沧洲治温病案

杨左 伏邪病已延四候，阴损在先，无力托邪外达。音低语少，红㾦满布，气滞胸闷，头晕，口干不欲饮，便闭，脐下结硬如块，痰腻而厚，口糜遍满。正不敌邪，厥脱堪虞，强挽颇不易也。

西洋参三钱（生切，另煎，代茶） 原生地七钱（用薔薇花露二两浸研绞汁，冲入） 鲜霍斛六钱（打） 生鳖甲心七钱（打，先煎） 桑叶二钱 丹皮二钱 赤芍三钱 白杏仁四钱 帶心连翘三钱（朱拌） 车前子四钱（包） 枇杷叶四钱（去毛） 白茅根二两（去心)

［后因神情烦躁，小溲窒涩不利，加用羚羊角七分（镑煎）、血珀四分（研末）另服。］①

又外治熓②方：两头尖③七钱 川楝子四钱 延胡索四钱 广木香四钱 枳实三钱 莱菔子一两 干菖蒲四钱

上药布包，河水浓煎，再用布绞，熓脐腹硬结处。

复诊：脉伏幸得畅，不调之象渐解，转为弦数，是邪有外达之机。脐下坚结亦得渐消，口糜大退，舌干糙，质紫绛，少津液，疹㾦满布，较能安寐。病延四候，阴夺在先，邪恋正乏，风波未定，病势尚在险途，弗以小效为恃，姑再勉力图治。

西洋参三钱 京玄参四钱 原生地七钱（研，绞汁，冲） 鲜霍斛一两（打） 生鳖甲一两 生石决明一两 丹皮三钱 赤芍三钱 带心连翘三钱 知母三钱 车前子五钱 白杏仁四钱 枇杷叶四钱 芦根尖二两

（上海中医药杂志1963,1:18）

〔注释〕

①全句据《吴门曹氏三代医验集》补。

②熓（wū乌）：即热敷。

③两头尖：即雄鼠屎。《本草纲目》：“治伤寒劳复发热，男子阴易腹痛，……傅折伤、疔肿诸疮。”李时珍又曰：“鼠屎入足厥阴经，故所治皆厥阴血分之病。”

〔评按〕阴虚感温，伏邪不能外达，治当扶正祛邪，故用养阴凉血、清热利尿之剂。少腹坚硬，乃病前夺精，伤及肝肾之阴，发病后邪滞肝经所致，故用鼠粪等理气消滞之品熨散邪气。病位不同，取内外合治，其相辅相成，俾益于病邪尽快去除。
