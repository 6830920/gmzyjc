## 4.85施焕治阳虚水饮案（清宫经方医案）

光绪三十四年十月初四日酉刻。张仲元、戴家瑜请得皇太后脉息左关稍劲，右寸关滑，中取鼓指。食后嘈杂，头闷目倦，有时作呕，腹中水响，大便尚泻，身肢力软。总由中气郁遏，脾不化水，大肠有寒，不能熟腐水谷所致。谨拟仍以真武汤加味调理。

茯苓六钱 于术二钱（糯米汁炙） 川附片八分（炙） 生杭芍三钱 广皮一钱五分 甘草一钱 引用生姜二片 川附片同甘草煮熟，入余药同煎。

光绪三十四年十月初五日。施焕请得皇太后脉左关弦缓，右关外弦内软，寸尺略带迟象。夜间尚有水泄，胸旁两胁亦尚有水气作鸣。夜本阴胜，凡饮动阳衰，必扶阳以济之。又治饮先取辛甘，欲其动也。后用温和，乃可平复。苓桂术甘汤乃治饮之正方，惟夜泄胁响未愈，胸前微觉现空，但取其方，尤恐不能助阳镇逆，拟参用附片、粳米，使太阳寒水司令，得与离照相和煦，庶可望饮邪平服，水不再逆矣。谨拟上呈。

云苓五钱 炙草二钱 肉桂三分（去皮，白蜜煎） 川厚附片五分（盐水制） 于术三钱 佩兰梗叶二钱（黄糯米炒）

先煎附片、炙草，待附片熟后，加药同煎，熟时加白粳米一把，滚二、三沸即取汁用。

（上海中医药杂志1981,9:4）

〔评按〕阳虚水饮，上呈头闷目倦，中有水响、作呕，下见大便水泄，其病位重点应在中焦脾胃，方用苓桂术甘汤最为合拍。然张氏等仍遵前法，用真武汤温阳利水，则就稍有欠妥之处。因为真武汤重在治肾，且仲景原文又有“若下利者，去芍药，加干姜”之训。故次日复诊证状未见改善，且增“胸前微觉现空”之证，并见脉迟等寒甚之象。施氏于微妙处识真机，改用苓桂术甘汤合附子粳米汤加减以温中暖下，去寒化饮，由是选方用药，遂于证合。
