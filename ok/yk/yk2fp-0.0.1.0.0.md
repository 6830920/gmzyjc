### 一、识病辨证详明金玉赋

论目之病，各有其症，识症之法，不可不详。故曰：症候不明，愚入迷路；经络不明，盲子夜行，可不慎乎。凡观人目而无光华神色者，定是昏矇，男子必酒色劳役，女子气怒郁结。多因气血虚损，则目疾昏花因之而起。故宜先察部分形色，次辨虚实阴阳，更别浮沉，当知滑涩。看形色之难易，详根脚之浅深。经云：阳胜阴者暴，阴胜阳者盲。虚则多泪而痒，实则多肿而痛，此乃大意然也。夫血化为真水，在脏腑而为津液，升于目而为膏汁，得之则真水足而光明，眼目无疾；失之则火邪盛而昏矇，翳障即生。是以肝胆亏弱目始病；脏腑火盛珠方痛。赤而且痛火邪实；赤昏不痛火邪虚。故肿痛涩而目红紫，邪气之实；不肿不痛而目微红，血气之虚。大眦赤者心之实；小眦赤者心之虚。眵多热结肺之实；眵多不结肺之虚。黑花茫茫肾气虚；冷泪纷纷肾精弱。赤膜侵睛火郁肝；白膜侵睛金凌木。迎风极痒肝之虚；迎风刺痛肝邪实。阳虚头风夜间暗；阴虚脑热早晨昏。日间痛者是阳邪；夜间痛者是阴毒。肺盛兮白膜肿起；肝盛兮风轮泛高。赤丝缭乱火为殃；斑翳结成气为滞。气实则痛而躁闷；气虚则痛而恶寒。风痰湿热，恐有瞳神散大丧明之患；耗神损肾，必主瞳神细小昏盲之殃。眸子低陷伤乎血；胞胪突出损乎精。左传右兮阳邪盛；右传左兮阴邪兴。湿热盛而目睛黄色；风热盛而眼沿赤烂。近视乃火少；远视因水虚。脾肺液损，倒睫拳毛；肝肾邪热，突起睛高。故睛突出眶者，火极气盛；筋牵胞动者，血虚多风。阳盛阴虚，赤星满目；神劳精损，黑雾遮睛。水少血虚多痛涩；头眩眼转属阴虚。目昏流泪，色欲伤乎肾气；目出虚血，邪火郁在肝经。大病后昏，气血未足；小儿初害，营卫之虚。久视伤睛成近觑；因虚胞湿变残风。六欲过多成内障；七情太伤定昏盲。暴躁者外多紫脉；虚淫者内多黑花。隐隐𥅲痛，只为精虚火动；绷绷皮急，皆因筋急气壅。迎风泪出，分清分浊；天行赤热，有实有虚。目赤痛而寒热似疟，小便涩乃热结膀胱；脑胀痛而涩痛如针，大便闭乃火居脏腑。三焦火盛，口渴疮生；六腑火炎，舌干唇燥。目红似火，丝脉忌紫如虬；泪热如汤，浊水怕稠如眵。脑胀痛，此是极凶之症；连眶肿，莫言轻缓之灾。脑筋如拽若偏视，当虑乎𥅲翻之患；𥅲疼似击若鹘眼，须忧乎眸突之凶。鼻塞生疮，热郁于脑，当和肝而泻肺；耳鸣头晕，火盛于水，宜滋肾以清心。嗜酒之人，湿热薰蒸精气浊，多赤黄而瘀肉；贪淫之辈，血少精虚气血亏，每黑暗以昏矇。孕中目痛非有余，乃血气之亏耗；产后目疾为不足，因荣卫之衰虚。水少元虚或痰火，则天行赤热；燥急风热并劳苦，则暴风客热。瘀血滞而贯睛，速宜开导；血紫赤而侵瞳，轻亦丧明。睑硬睛疼，肝风热而肝血少；胞胀如杯，木克土而肝火盛。黄膜上冲，云生膜内，盖因火瘀邪实；赤膜下垂，火郁络中，故此血滞睛疼。凝脂翳生，肥浮嫩而易长，名为火郁肝胆；花翳白陷，火灼络而中低，号为金来克木。鸡冠蚬肉，火土燥瘀；鱼子石榴，血少凝滞。胞肥如球，血不足而虚火壅；皮急紧小，膏血耗而筋膜缩。实热生疮。心火炽而有瘀滞；迎风赤烂，肝火盛而多泪湿。迎风冷热泪流，肝肾虚而精血弱；无时冷热泪下，肝胆衰而肾气虚。大小眦漏血水，泻其南而补其北；阴阳漏分黄黑，黑则温之黄则凉。神水将枯，火逼蒸而神膏竭；神光外现，孤阳飞而精气亏。观定为动，水虚火盛来攻击；皮翻粘睑，气聚血壅风湿滞。色似胭脂，血热妄侵白睛赤；白𥅲俱青，肝邪蒸逼气轮蓝。火郁风轮，则旋胪泛起；血瘀火炽，则旋胪尖生。精亏血少虚损，则起坐生花；竭视酒色思虑，则昏矇干涩。暴肓似祟，痰火思虑并头风；赤痛如邪，肝肾亏损荣卫弱。枣花障起，痰火色酒怒劳瞻；莹星满目，辛辣火痰劳酒色。眼若虫行因酒欲，悲思惊恐怒所伤；云雾移睛见旗旆，蝇蛇异形虚所致。淫欲多而邪气侵，则膜入乎水轮；肝心热而痛流泪，则睛出乎𥅲外。或血少而或哭泣，津液枯而目涩痛；或酒欲而或食毒，脾肾伤而眼赤黄。风热邪侵，眉棱骨重而痛；风热邪盛，眼胞睛眶硬肿。风木克乎脾络，故迎风即作赤烂；血虚不润乎肌，故无风常作烂赤。血少神劳精气衰，则瞻视昏渺；火邪有余在心经，则痛如针刺。五脏毒而赤膜遮睛；脾积毒而胬肉侵目。水晶障翳瘀滞，凉剂片脑所因；鱼鳞形异歪斜，气结膏凝难愈。逆顺生翳，内有瘀滞；白星乱飞，血弱精虚。火胀大头，须分风热、湿热，风胀痛而湿热泪；怕热羞明，要辨血虚火燥，血少羞明火怕热。怕热涩痛知脾实；羞明不痛是脾虚。目昏乃血少；肾亏多昏暗。积年目赤号风热；两目赤肿名风毒。粟疮湿热椒风热，椒疮红硬粟黄软。肝经有邪，故玉翳浮睛；肾脏风烈，亦羞明生花。聚开之障，时圆缺而时隐见，症因于痰火湿热；聚星之障，或围聚而或连络，疾发于风热水亏。青眼膏损，皆因火炽；瘀血灌睛，总由凝滞。故房欲烦躁辛热多，则火炙神膏缺损；久视劳瞻郁风烟，则瘀滞赤丝脉乱。胎风兮小儿赤烂；胎毒兮小儿斑疮。血气滞兮星上；火邪实兮障遮。痘症多损目，浊气来损清和之气；疳病亦伤睛，生源而失化养之源。小儿青盲肝血虚，小儿白膜肺实热，小儿雀目肝不足，小儿目疮胎污秽。青盲内障肝风炽；二目赤肿热冲脑。老幼同发天行邪；时常害眼心火盛。痰火并燥热，伤睛之本；头风兼烘炙，损目之宗。为怒伤睛，怒伤真气；因哭损目，哭损神膏。酸辣食多损目，火烟冒久伤瞳。劳瞻竭视，能致病而损光华；过虑多思，因乱真而伤神志。目中障色不正，急宜早治。眼内神水将枯，速图早医，原失目之害者起于微，睛之损者由于渐。欲无其患，防制其微。大抵红障凹凸，怕如血积肉堆；白障难除，喜似水清脂嫩。瞳神若损，有药难医；眸子若伤，无方可救。外障眛不损，何必多忧；内障瞳虽在，其实可畏。勿以障薄而为喜，勿以翳厚而为忧；与其薄而沉坚，不若厚而浮嫩。红者畏紫筋爬住，白者怕光滑如磁。故沉涩光滑者，医必难愈；轻浮脆嫩者，治必易除。颜色不正，详经络之合病并病；形状稀奇，别轮廓之或克或生.漏有正形，风无定体。血实亦痛，血虚亦痛，须当细辨；病来亦痒，病去亦痒。决要参详。识经络之通塞，辨形势之进退。当补当泻，或止或行。内王外霸，既了然于胸中；攻守常劫，其无误于指下。知病症之虚实阴阳，熟药性之温凉寒热。症的治当，百发百中。吾辈能以药代刀针，则技之精妙，更入乎神。以上关节备陈，奥妙尽载。当熟读而深详，宜潜思而博览，则症之微曲，皆为子识，目之安危，尽系于君矣。名曰散金碎玉，不亦宜乎。（《审视瑶函》）。