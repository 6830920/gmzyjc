### （二）《灵枢•小针解》①（全文）

所谓易陈者，易言也。难入者，难著于人也②。粗守形者，守刺法也。上守神者，守人之血气有余不足，可补泻也。神客者，正邪共会③也。神者，正气也，客者，邪气也。在门者，邪循正气之所出入也，未睹其疾者，先知邪正何经之疾也。恶知其原者，先知何经之病所取之处也。刺之微在数④迟者，徐疾之意也。粗守关者，守四肢⑤而不知血气正邪之往来也。上守机者，知守气也。机之动不离其空中者，知气之虚实，用针之徐疾也，空中之机清静以微者，针已得气，密意⑥守气勿失也。

其来不可逢者，气盛不可补也。其往不可追者，气虚不可泻也。不可补以发者，言气易失也。扣之不发者，言不知补泻之意也，血气已尽而气不下也。知其往来者，知气之逆顺盛虚也。要与之期者，知气之可取之时也。粗之暗者；冥冥⑦不知气之微密也。妙哉！工独有之者，尽知针意也。往者为逆者，言气之虚而小，小者逆也。来者为顺者，言形气之平，平者顺也。明知逆顺，正行无问者，言知所取之处也。迎而夺之者，泻也；追而济之者，补也。所谓虚则实之者，气口⑧虚而当补之也。满者泄之者，气口盛而当泻之也。宛陈⑨则除之者，去血脉⑩也。邪胜则虚之者，言诸经有盛者，皆泻其邪也。徐而疾则实者，言徐内而疾出也。疾而徐则虚者，言疾内而徐出也。言实与虚若有若无者，言实者有气，虚者无气也。察后与先若亡若存者，言气之虚实，补泻之先后也，察其气之已下与常存也。为虚与实若得若失者，言补者佖然⑪若有得也，泻则怳然⑫若有所失也。

夫气之在脉也，邪气在上者，言邪气之中人也高，故邪气在上也。浊气⑬在中者，言水谷皆入于胃，其精气上注于肺，浊溜于肠胃，言寒温不适，饮食不节，而病生于肠胃，故命曰浊气在中也。清气在下者，言清湿地气之中人也。必从足始，故曰清气在下也。针陷脉⑭则邪气出者，取之上。针中脉⑮则浊气出者，取之阳明合⑯也。针太深则邪气反沉者，言浅浮之病，不欲深刺也，深则邪气从之入，故曰反沉也。皮肉筋脉各有所处者，言经络各有所主也。取五脉⑰者死，言病在中，气不足，但用针尽大泻其诸阴之脉也。取三阳之脉者，唯言尽泻三阳之气，令病人恇然不复也。夺阴⑱者死，言取尺之五里五往⑲者也。夺阳⑳者狂，正言也。

覩其色，察其目，知其散复㉑，一其形㉒，听㉓其动静者，言上工知相㉔五色于目，有知调尺寸小大缓急滑涩，以言所病也。知其邪正者，知论虚邪与正邪㉕之风也。右主推之，左持而御之者㉖，言持针而出入也。气至而去之者，言补泻气调而去之也。调气在于终始一㉗者，持心㉘也。节之交三百六十五会㉙者，络脉之渗灌诸节者也。所谓五脏之气已绝于内者，脉口气内绝不至㉚，反取其外之病处与阳经之合，有留针以致阳气，阳气至则内重竭，
重竭则死矣。其死也无气以动，故静。所谓五脏之气已绝于外者，脉口气外绝不至㉛，反取其四末之输，有留针以致其阴气，阴气至则阳气反入，入则逆㉜，逆则死矣，其死也阴气有余，故躁。所以察其目者，五脏使五色循明㉝，循明则声章㉞，声章者，则言声与平生异也。

① 是针对应用小针（微针）时的一些问题，加以解释，故名为“小针解”。

② 难著于人也：著指明白。全句之意是，针刺的精微之处，使人很难明白。

③ 正邪共会：会有聚意。乃指正气邪气共聚留于血脉之中。

④ 数：对迟言，应作“速”。

⑤ 守四肢：指下工反注意四肢关节部位的一些腧穴。

⑥ 密意：指慎重，谨慎。

⑦ 冥冥：指不明白、昏暗、糊涂。

⑧ 气口：即寸口，系脉诊部位。

⑨ 宛陈：宛同郁，陈指旧，乃指瘀结之血。

⑩ 去血脉：指泻血法，以排除血脉中郁结之病邪。

⑪ 佖然：指满的样子。

⑫ 怳然：指恍惚的样子。

⑬ 浊气：此指水谷之浊气滞留于肠胃之间。

⑭ 陷脉：泛指各经脉言。

⑮中脉：此指胃经，因脾胃均属中土。

⑯ 阳明合：指胃经合穴足三里。

⑰ 五脉：指五脏所主的五条阴经。

⑱ 夺阴：指消竭五脏之脏阴。

⑲ 尺之五里五往：尺指尺泽，五里指手五里；五往指误刺五次。

⑳ 夺阳：指误泻三阳经太过而致耗伤阳气。

㉑ 散复：指精神气血的活动变化情况。

㉒ 一其形：一指全面，形指形体。

㉓ 听：指判断。

㉔ 相：指审视，观察。

㉕ 虚邪与正邪：虚邪指四时八节的贼风；正邪指人体正气不足时，受到风邪的侵袭。

㉖ 右主推之，左持而御之：推指入、进，御指抓住、把持。

㉗ 终始一：指标本、根结等从始至终两方面，得到平衡。

㉘ 持心：指专心致志。

㉙ 节之交三百六十五会：节之交指关节的间隙。会指全身关节间隙之穴位。

㉚ 内绝不至：指寸口脉浮虚，重按则无，是阴气竭绝的危象。

㉛ 外绝不至：指寸口沉微，轻取则无，是阳气衰败的征象。

㉜ 阴气至则阳气反入，入则逆：入，此作消耗解。全意是阳气虚的病人，如留针误补其内在之阴，则使阳气更加耗竭，导致厥逆。

㉝ 五色循明：五色，指黄白青黑赤五种颜色。循明同昌明，即清明朗润。

㉞ 声章：指声音宏亮有力。
