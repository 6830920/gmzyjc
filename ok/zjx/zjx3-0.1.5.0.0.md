### （五）《素问•缪刺篇》（节选）

黄帝问曰：余闻缪刺①，未得其意，何谓缪刺？歧伯对曰：夫邪之客于形也，必先舍于皮毛，留而不去，入舍于孙脉，留而不去，入舍于络脉，留而不去，入舍于经脉，内连五脏，散于肠胃，阴阳俱感，五脏乃伤，此邪之从皮毛而入，极于五脏之次也②，如此，则治其经焉③，今邪客于皮毛，入舍于孙络，留而不去，闭塞不通，不得入于经，流溢于大络，而生奇病④也。夫邪客于大络者，左注右，右注左，上下左右与经相干⑤，而布于四末，其气无常处，不入于经俞，命曰缪刺。

帝曰：愿闻缪刺，以左取右，以右取左，奈何？其与巨刺⑥ 何以别之？歧伯曰：邪客于经，左盛则右病，右盛则左病，亦有移易⑦者，左痛未已而右脉先病，如此者，必巨刺之，必中其经， 非络脉也。故络病者，其痛与经脉缪处，故命曰缪刺。

凡刺之数⑧，先视其经脉，切而从之，审其虚实而调之。不调者经刺之⑨，有痛而经不病者缪刺之，因视其皮部有血络者尽取之，此缪刺之数也。

① 缪刺：即指交错刺，用于络脉之病，在左刺右，在右刺左，交错而针。

② 极于五脏之次也：极指至，有达到之意。次指次序，层次，此乃指邪气从表而入，逐渐深入，最后侵入五脏之次序。

③ 治其经：即治其经之正治法。

④ 奇病：奇当只、独解。奇病在此指病仅在一侧之络脉，或在左或在右。

⑤ 上下左右与经相干：干指干扰、干涉。

⑥ 巨刺：巨也是指交错，与缪刺法相同，都是左取右，右取左，但刺经为巨，刺络为缪。

⑦ 移易：指有改变。

⑧ 数：指法，即针刺的法则。

⑨ 不调者经刺之：经气不调，必然出现虚实，可从经穴来调其气，使之调达；纠正其虚实。
