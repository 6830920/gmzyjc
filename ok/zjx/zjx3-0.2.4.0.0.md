### （四）《通玄指要赋》①

必欲治病，莫如用针。巧运神机之妙，工开圣理之深。外取砭针，能蠲邪而扶正；中含水火，善回阳而倒阴。原夫络别支殊，经交错综，或沟池溪谷以歧异，或山海丘陵而隙共，斯流派以难揆②，在条纲而有统。理繁而昧，纵补泻以何功；法捷而明，自迎随而得用。且如行步难移，太冲最奇。人中除脊膂之强痛，神门去心性之呆痴。风伤项急，始求于风府，头晕目眩，要觅于风池。耳闭须听会而治也，眼痛则合谷以推之。胸结身黄，取涌泉而即可；脑昏目赤，泻攒竹以便宜。但见苦两肋之拘挛，依曲池而平扫；四肢之懈惰，凭照海以消除。牙齿痛吕细堪治，头项强承浆可保。太白宣导于气冲，阴陵开通于水道。腹膨而胀，夺内庭兮林迟；筋转而疼，泻承山而在早。大抵脚腕痛，昆仑解愈； 股膝疼，阴市能医，痫发癫狂兮，凭后溪而疗理；疟生寒热兮，仗间使以扶持。期门罢胸满，血臌而可已，劳宫退胃翻，心痛亦何疑。稽失大敦去七疝之偏坠，王公③谓此；三里却五劳之羸瘦； 华佗言斯。固知腕骨祛黄，然骨泻肾。行间治膝肿目疾，尺泽去肘疼筋紧。目昏不见，二间宜取；鼻窒无闻，迎香可引。肩井除两臂难任，丝竹疗头痛不忍。咳嗽寒痰，列缺堪治，眵䁾冷泪，临泣尤准（头临泣穴）。髋骨将腿痛以祛残，肾俞把腰疼而泻尽。以见越人④治尸厥于维会⑤，随手而苏；文伯⑥泻死胎于阴交⑦，应针而损。圣人于是察麻与痛，分虚与实，实则自外而入也，虚则自内而出欤。以故济母而裨其不足，夺子而平其有余。观二十七之经络⑧，一一明辨，据四百四之疾证⑨，件件皆除。故得夭枉都无，跻斯民于寿域；几微已判，彰往古之玄书。抑又闻心胸病， 求掌后之大陵；肩背患，责肘前之三里。冷痹肾败，取足阳明之土；连脐腹痛，泻足少阴之水。脊间心后者，针中渚而立痊；胁下肋边者，刺阳陵而即止。头项痛，拟后溪以安然；腰脚疼，在委中而已矣。夫用针之士，于此理苟能明焉，收祛邪之功，而在乎捻指。

①《通玄指要赋》为金•窦汉卿所撰，又名《流注指要赋》。

② 难揆：不易掌握。

③ 王公：指唐•王焘。

④ 越人：指秦越人，号扁鹊，战国时人。

⑤ 维会：百会穴的别称。

⑥ 文伯：姓徐，南齐时人。

⑦ 阴交：指三阴交穴。

⑧ 二十七之经络：指十二经脉，十五络穴。

⑨ 四百四之疾症：喻人身周身各种疾患。
